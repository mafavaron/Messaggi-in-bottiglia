## Pennarelli

(di: Mauri Favaron)

Dei tempi dell'asilo, ricordo alune cose.

Che, intanto, fu un periodo nel complesso felice, con quella sorda consapevolezza che viene dai ricordi "diffusi" e ormai sbiaditi.

Il mio asilo era una costruzione bassa, sfrangiata, con un piccolo ma bel giardino. C'erano, naturalmente, gli altri bambini, e le maestre.

Potrei dire, che c'erano anche dei giochi. Non pochissimi, ma inaccessibili: appena entravamo in classe, erano già stati monopolizzati da alcuni dei bambini.

E così, a noi che non monopolizzavamo rimanevano le matite, ed i pennarelli.

Non che avessi ragione di lamentarmi: mi piaceva disegnare, avrei potuto tranquillamente passare delle ore davanti a due o tre fogli. E, disegnavo. Persone, per lo più, ma non ritratte come in fotografia, a scopo soltanto illustrativo. No: congelate in una specie di immagine statica, come fotografia, mentre erano impegnate in qualche momento di vita.

Erano, i miei, disegni piuttosto colorati.

Colori, si direbbe a vedere qualcuno dei miei disegni, per lo più caldi. Numerosi. Non sempre proprio accordatissimi.

Ma qui scontavamo una grande limitazione. Anch'io, di colori, ne avrei desiderati infiniti di più, ma i tipi di pennarelli non erano moltissimi, e dovevamo farceli bastare.

Ricordo, che non litigavamo. I pennarelli, le matite e i pastelli, tanti, ma di pochi tipi, erano al centro del tavolo, e quando servivano li prendevamo. Di tanto in tanto, se non trovavamo il colore "giusto", lo chiedevamo.

C'era questo, di bello, nel disegnare, più ancora dell'atto del disegnare stesso: non c'era competizione. Stavamo facendo cose diverse (non so perché, ma lavorare insieme ad uno stesso foglio non era incoraggiato), ma usavamo il tempo insieme. Ne parlavamo, e confrontavamo.

Un giorno, la maestra dell'altra classe stava facendo disegnare dei bambini più grandi. Ricordo l'episodio come fossi là, dietro alla vetrata, guardandoli. Stavano disegnando *animali* (che avrebbero dovuto essere, credo, cavalli, me che somigliavano di più alle rozze figure incise dai pastori sui massi, immediate, e di una rustica bellezza. La maestra fece vedere come, prima di colorare l'animale scelto, fosse una bella cosa disegnare un cerchiolino all'interno del loro contorno.

"Rappresenta l'anima", disse la maestra.

Non so perché, ma l'idea mi piacque moltissimo, e la adottai spontaneamente. Ancora oggi, nei disegni venuti male, in cui c'era un contorno riconoscibile, ma non avevo colorato bene, si vede emergere una parte, spesso indistinta, di questo cerchio. Della Scintilla Vitale, grazie alla quale un disegno non è più un semplice disegno, ma qualcosa di quasi vivo.

Un "tu"...

Ho cominciato a rappresentare il movimento, con uno stile curiosamente analogo a quello di Balla, solo tardissimo, già alle elementari. Ma nel complesso preferivo rappresentare scene ed episodi fermati nel tempo.

C'erano, case (dove abita la gente). C'era un dentro ed un fuori. C'era il dentro-che-protegge. C'erano i tre abeti sopra la casa di una cugina. C'era una grande pluralità - rarissimi sono i disegni miei che ritraggono una persona sola. E forse il fatto stesso di essere in tanti a disegnare, dava un esempio concreto del fatto che esisteva una sorta di comunità.

Alle elementari ed alle medie, cambiò tutto. L'ambiente non incoraggiò mai più a "far cose insieme" - anche soltanto simultaneamente.

