## Due rose

Io sono Anna von K.

Qui, vorrebbero dicessi "Mi chiamavo Anna von K."

Vorrebbero che, invece del nome, dicessi un numero. Null Sechszehn Hundert Drei Zwanzig.

Ma, io sono Anna von K.

E continuerò ad esserlo, sino a che il destino mi darà tempo.

===   ===   ===

L'alba si approssima. Posso vederla, grigia, dietro le assi quasi sconnesse che hanno assicurato alle finestre della baracca come rozze persiane. Si sente, lontano, incessante, un rombo. Cannoni. Non si avvicinano.

Frau Woyzcyn ha detto di prepararci. Domani, diceva, saremo tutte trasferite.

Cerco di non agitarmi, nel pagliericcio. Al mio fianco c'è Helena, una ragazzina ebrea di forse sedici anni, di Kassel anche lei. E' nuova, qui. Cerco di non svegliarla. Sa ancora, forse, dormire. O finge, forse.

I cannoni adesso sembrano tacere.

===   ===   ===

Al campo, tranne noi, non c'è più nessuno. La guarnigione di SS, tre baracche più in là, si è dileguata.

Da due giorni i cannoni tacciono.

Frau Woyzcyn questa mattina ci ha svegliate alla solita ora. Ci ha detto di alzarci, e di prepararci. I tedeschi per il momento non ci sono più, ma torneranno. E noi, andremo al lavoro, come al solito.

Mi sono rifiutata di seguirla. Le altre compagne non sapevano che fare, ma alla fine si sono unite a me. Per quanto cattiva, frau Woyzcyn non può opporsi a noi, unite. Helena non piange più, ma mi pare abbia esaurito le lacrime.

Le ho detto che questa è un'alba speciale. Di non preoccuparsi, che oggi accadrà qualcosa. Di bello, finalmente. Non mi ha risposto. Non so, se ha capito.

===   ===   ===

"Oggi avrei dovuto parlarvi di Kant. Arrivati a questo punto, si dovrebbe parlare di Kant, e voi tutti dovreste prestarmi la massima attenzione. Ma, non lo farò."

Il professor Nadel ci guardò tutti. Una lunga occhiata, uno ad uno. Riprese poi a parlare.

"Avrei dovuto parlarvi di Kant, oggi. E sarebbe stata una cosa importante. Ma, oggi voglio dirvi un'altra cosa. Vedete ben tutti, quel ritratto. Sta appeso in tutte le classi di questo Liceo. Bene, sappiatelo, l'uomo che vi è raffigurato porterà tutti noi alla rovina, e la Germania insieme."

Un mormorio. Ma nessuno osò prendere la parola.

"Lui, ed i suoi sgherri, faranno però prima un'altra cosa. Uccideranno le vostre anime. Pretenderanno che voi di Kant, di Hegel, non sentiate mai più parlare, Pretenderanno di fare di voi uomini e donne nuovi, senza pentimenti, senza dubbi. Ciechi, e senza anima."

"Ma professore..."

"Non sono più il vostro professore. Ieri è arrivata la lettera di richiamo. Da oggi, sono Herr Mayor Nadel. La vostra professoressa, da domani, sarà frau Kempte."

Ancora brusio.

"Lasciatemi dire una parola ancora. Herr Lacroix, ho letto il vostro nome sulla lista. No, non ditemi che cosa significa. Spero ci abbiate pensato bene. Siete ancora in tempo. Posso mettere una buona parola per voi. Questo, almeno, ad un ufficiale non lo negheranno."

Johann! Hans! Lista? Quale lista?

Un brivido gelido mi corse lungo la schiena. Guardai verso di lui, e lo vidi rosso in volto. S'accorse del mio sguardo, e si ritrasse.

===   ===   ===

"Mi lascerai, dunque?"

"Si, Anna. Devo."

"Ma cosa vuol dire, devo? Hai sentito il professore! Può mettere una buona parola! Sei ancora un ragazzo! Perché partire? Perché, anche tu?"

"Devo. Ieri è partito mio fratello, una settimana fa i miei cugini. Partiranno altri, migliori di me, e potrebbero non tornare. Non sarebbe giusto. Devo, anche io."

"Ma perché proprio tu?"

Gli dissi le parole che non avevo ancora osato pronunciare. Che lo amavo, che sognavo una vita insieme a lui. Dei bambini.

"Basta, ora. E' una decisione già presa. Domani devo presentarmi. In settimana cominceremo l'addestramento."

Giunse la sera, e il caldo opprimente, afoso del pomeriggio parve un poco sfaldarsi, menrte il giardino dell'Orangerie si apriva ai profumi della notte.

Facemmo l'amore, sul prato, a lungo. Ma non fu bello come le altre volte. Non c'era più il senso del cogliere un frutto proibito, ma piuttosto, il senso d'una perdita.

"Tornerò. Stanne sicura. Mi aspetterai?"

Gli dissi di sì, certo, che lo avrei aspettato.

"Addio, allora."

===   ===   ===

Le giornate scorsero, una dietro l'altra - senza Hans, senza tanti altri, partiti, lontani, dove chissà.

Frau Kempte, la nuova professoressa di filosofia, non era poi male. Una donna minuta, riservata, teneva le sue lezioni in modo compito, professionale. Ma, mi parve, senza quel trasporto, quela passione che avevamo ravvisata nel professor Nadel.

Di Kant, ad ogni modo, non si parlò più.

===   ===   ===

Ieri hanno bussato alla porta. C'era posta, hanno detto.

La mamma è andata ad aprire, ha ricevuto la busta, ha chiesto al postino se, per caso, voleva rimanere, gli avrebbe preparato un tè. Lui disse no, non era il caso, doveva fare ancora un lungo giro.

Aprì la busta, dandomi le spalle spalle. Lesse il contenuto, e, senza voltarsi, andò verso la stanza da letto. Lasciò la missiva sul tavolo.

Udii singhiozzare, di là, nel buio.

Lessi anch'io la lettera. Siamo spiacenti di informarVi, che vostro figlio Heinrich von K. è caduto, compiendo con onore il suo dovere, alle porte di Leningrad. Vi farà piacere sapere che durante tutto il suo servizio si è comportato sempre, in ogni istante, con coraggio e rettitudine, mai meno di quanto ci si possa umanamente aspettare da un ufficiale tedesco.

Heinrich. Era partito, non sarebbe mai più tornato.

Heinz, il fratellino. Quello che si arrampicava più in alto di tutti e tutte noi, sul melo nel giardino.

Heinz. I suoi occhi. Il suo sorriso sbarazzino. I capelli biondi, lisci, come quelli del papà.

Heinz che ("Lo prometto! Lo prometto!") desiderava tornare, e sposare Helga.

Heinz, che non sarebbe mai più stato. Albero, spezzato, e radici, strappate troppo presto alla terra...

===   ===   ===

Zio Theus e zia Frida vennero a trovarci dalla campagna, una sera di Maggio. Li accompagnava Otto, l'amministratore dei loro campi, un giovane dalla viva intelligenza, e dalle idee insolite.

Parlavano di politica locale. La mamma, cortesemente, di tanto in tanto rispondeva loro. Ma aveva la testa da tutt'altra parte.

(Heinz! Dove, ora? Nemmeno le sue ossa sarebbero tornate a casa?)

"E così, hanno chiesto al borgomastro, personalmente, di interessarsi a che la costruzione delle caverne procedesse nel modo più spedito."

"E naturalmente, quell'incontenibile idiota avrà detto di sì."

"Farebbe qualsiasi cosa, pur di ingraziarsi i signori Krupp. Qualsiasi."

"Dunque, " chiese la mamma, "le caverne si faranno?"

"Sì. Anzi, grazie al nostro solerte imbecille hanno già cominciato. Stanno lavorando dov'era la piazza del mercato."

Le fabbriche erano state bombardate appena qualche mese prima. Danni minori. Ma il padrone era andato su tutte le furie. "La difesa antiaerea? Dov'era? E la gloriosa Luftwaffe? Maiali!"

Poi, era venuta l'idea d'interrare le fabbriche in grandi caverne di cemento.

Londra, sapeva.

Stranamente, lasciava correre.

"Vedrete," disse la mamma, "quelle caverne ci porteranno sventura."

===   ===   ===

Hans è tornato.

Una settimana di licenza.

Ma non era più l'Hans che conoscevo.

Più grande.

Con uno sguardo triste, sfuggente, che non gli avevo mai veduto in volto.

Lo abbracciai, e restammo così a lungo.

Per un attimo, ebbi l'impressione stesse piangendo.

"Anna," mi disse alfine, "Anna, non credo tu mi meriti."

"Non dirlo, non dirlo nemmeno per sbaglio, Neppure per scherzo."

"No, Anna, tu non sai."

Mi disse tutto, quella sera stessa.

Disse del rastrellamento degli Einsatzkommando.

Mi parlò del bosco, delle trincee che avevano costretto i prigionieri ebrei uomini a scavare.

"Li accompagnavamo cinque per volta verso le buche. Quando vedevano il sangue, e i cadaveri già ammassati, urlavano, non volevano entrare. Poi, li costringevamo."

Hans guardò lontano, pareva rivivesse quella scena d'orrore.

"Qualcuno si è rifiutato di sparare su vecchi e bambini."

Lo guardai.

"E tu? E tu, Hans, cos'hai fatto?"

Guardò ancora più lontano.

Non mi rispose.

===   ===   ===

Il giorno dopo venne a trovarmi, a casa.

La mamma non c'era.

Fui alquanto stupita, nel vedergli tra le mani una rosa. Una sola, rosso vermiglio. Incongruamente splendida.

"Anna, senti. Ieri, ho detto delle cose. Lo sai, lo sai. Sono qui, oggi. Non lo so. Avrei dovuto avere coraggio. Come Karl. Lui lo ha avuto. Gli hanno chiesto di entrare nella buca con gli altri. Prima di ricevere il colpo, per un attimo ha guardato verso di me. Come a dirmi, allora, che fai tu, perché non vieni? Non è lì, il tuo posto. Vieni! Ma non ho avuto quel coraggio. Ho preferito vivere. E..."

S'interruppe, quasi stesse cercando le parole.

"E, mirare bene. Anna, non lo sapevo. Oggi invece lo so.Sono un vigliacco. Tu non meriti uno come me."

Mi consegnò la rosa, esitando, e fece per andarsene.

Gli dissi, "Resta! Per favore, non andare!"

Si voltò, si fermò un attimo.

"Domani. Domani, forse, alla stessa ora."

E s'incamminò, finalmente, nel buio.

===   ===   ===

Venne a prendermi alle due del pomeriggio.

Appena entrato, notò la rosa, in un vaso di vetro.

"Mi vuoi ancora? Nonostante tutto?"

Lo guardai, cercando di leggergli nel cuore.

La mamma, che non s'era accorta di nulla, disse "E' una rosa splendida. Chissà quanto avrai faticato, per trovarla."

"Andiamo, o faremo tardi."

"Dove state andando, voi due?"

Hans disse che avrebbero fatto una gita al Wilhelmshöhe, il castello di Napoleone.

Sarebbe stata una passeggiata lunga, forse un pomeriggio non bastava. Glie lo feci notare.

"Prenderemo l'omnibus. Probabilmente, tarderemo un poco."

"Mi raccomando, rientrate prima del coprifuoco."

===   ===   ===

Camminando, giungemmo alla piazza del mercato.

Le caverne erano state completate ormai da alcuni mesi, e dentro di esse pulsavano le fabbriche.

Due sfiatatoi, mi ricordavano un libro che avevo letto da bambina, "La macchina del tempo", di H.G. Wells. Immaginavo gli operai, nel sottosuolo, lavorare senza mai vedere il sole.

Incredibile, che il borgomastro di quei tempi in cui mancava tutto, pensasse alle aiuole.

Ma certo, le caverne andavano nascoste, in un modo o nell'altro.

M'accorsi, mentre passavo, d'alcune figure, quasi furtive. Stavano lavorando alle aiuole, o così mi parve.

Erano, costoro, uomini macilenti, scheletrici, dal volto scavato.

Due SS parevano far loro la guardia. Senza impegno, e voltando loro le spalle, a mostrare tutto il loro disprezzo: quegli spettri non avrebbero, forse, neppure avuto la forza per fuggire.

Notai con la coda dell'occhio un movimento. Quasi solo un attimo. Una donna, vecchia, vestita di nero, s'avvicinò furtiva mentre i due sgherri guardavano dall'altra parte. Raggiunse gli operai schiavi, e senza dire una parola, trasse dallo scialle in cui lo avvolgeva un pane nero, e lo porse al più vicino di loro.

Questi la guardò, senza neppure avere il tempo per ringraziare. Uno sguardo muto, stupito. Ringraziò con un cenno, fece un altro cenno eloquente agli altri, e nascose il pane tra le pieghe di una divisa ormai troppo grande.

"Lavoratori italiani," disse Hans, "prigionieri."

Ne avevo sentito parlare, ma non li avevo mai veduti. Molti di loro erano stati impiegati per scavare le caverne. Mi facevano una pena infinita. Mai, però, sarei riuscita a compiere un atto così semplice, così rischioso, di pura compassione, come quella povera donna, con quel suo unico pane nero.

Passammo oltre, verso la fermata dell'omnibus, dove iniziava la Wilhelmshöher Allee.

===   ===   ===

Il castello di Napoleone era, come al solito, un luogo da fiaba.

Veniva da non pensare, che fu in realtà una prigione, per colui che fu un tempo re di Francia e Imperatore. Una prigione, infinitamente più desiderabile del mondo, forse...

La città di Kassel si stendeva, la forma a lente, verso Est.

Si vedeva, nella caligine incipiente della sera, il brillio della Fulda, e dei laghi artificiali. S'indovinava, più scuro del resto, e brumoso, il parco dell'Orangerie.

Li udimmo, prima di poter parlare.

Fu, all'inizio, un ronzio indistinto. Greve.

E poi, un vibrare dell'aria, minaccioso, inquieto.

E poi un rombo cupo. Li vedemmo, infine.

Li osservai, raggelata dall'orrore. Centinaia di aeroplani, grandi, piccoli, grandissimi.

Udimmo le sirene, e Hans mi prese per mano.

"Via! Via di qui!"

Non seppi riscuotermi, mentre le file di traccianti segavano inutili l'aria, ed i primi bagliori, bianchi, gialli e rossi, cominciavano a spuntare nella distanza.

Tremavano, i nostri piedi, scossi dal terreno.

(Le buche. Le caverne. La RAF aveva atteso con pazienza che fossero finite, che le fabbriche avviassero la produzione. E adesso era venuta in forze, per chiudere i conti.)

Kassel bruciava. C'erano nebbia e fumo, eppure vedevi le fiamme. Un mare, un dilagare.

La Fulda era scomparsa. Non potevano esistere insieme, del resto, acqua e tanto fuoco.

Gli spezzoni incendiari continuavano a cadere, intervallati di tanto in tanto da esplosioni colossali. La terra si scuoteva, quasi volesse vomitare l'intero genere umano, espellerlo.

Assistetti, impotente, alla devastazione. Si avvertiva, nell'aria, il calore. Persino lì, a chilometri di distanza dalla piazza del mercato.

Hans guardava, impietrito.

"La mamma! Dov'è? Dov'è, adesso?"

"Cosa fai?"

"Voglio scendere. Devo andare? Non vedi?"

"Ma sei impazzita? La città sta bruciando! Non ci sarà più anima viva, in quell'inferno!"

"Lasciami! Maledetto, lasciami!"

Hans lasciò la presa.

"E va bene. Se proprio vuoi andare, verrò anch'io."

"Non sei tenuto."

"Lo so. Ma è giusto così."

Scendemmo, a passo incerto, sino alla fermata dell'omnibus per Kassel. Non c'era nessuno, lì. Il calore del fuoco, di cui si vedevano i bagliori lontani, era insopportabile anche lì.

Piansi, come una bambina.

Ci incamminammo verso l'inferno, mentre faville corrusche, portate dal vento mortale che si era levato con l'incendio colossale, andavano ad appiccare altri fuochi.

Avanzammo sempre più a fatica, lungo i binari.

"Fräulein, dove crede di andare?"

Una pattuglia della difesa civile, lungo i binari. Non li avevo quasi neppure notati, nel mio stato.

===   ===   ===

La città arse per giorni.

Della nostra casa, non rimaneva più nulla.

Vagai per quello che era il quartiere ov'ero nata, senza riconoscere le strade. Ovunque, uno strato nero, colloso dell'acqua che era stata usata nel tentativo vano di spegnere i roghi. Si distinguevano, qua e là, dei mozziconi indistinti che un tempo erano state case.

Giunsi, non so di preciso come, alla piazza del mercato. Faticai molto a riconoscerla. La superficie, un tempo piana e coperta di eleganti cespugli, era ora una distesa butterata di crateri, dove le bombe erano piovute, malignamente, alla ricerca di ciò che stava al di sotto.

Al centro d'uno di questi crateri, si distingueva un occhio vuoto, che dava su un buio senza fondo. Le caverne, intuii. Quello che ne restava.

Mezzodì, e, realizzai, non possedevo più nulla di ciò che avevo avuto prima.

Mentre mi aggiravo senza meta tra quelle rovine, m'avvidi all'improvviso d'un volto, avvolto da laceri cenci.

"Mamma!"

Era proprio lei. Viva!

Hans, che sino a quel momento mi aveva seguita come un'ombra, nel vederla, nel riconoscerla, improvvisamente parve riscuotersi dal torpore ottuso che pareva lo avesse avvolto. La salutò, apparentemente contento.

===   ===   ===

Hans è tornato al fronte - la licenza era finita.

Ci siamo salutati senza gioia.

Sapevo, con certezza assoluta, che questa era l'ultima volta che lo avrei veduto in vita.

Lo lasciai andare, come già fosse uno spettro.

Ero anche consapevole, perfettamente, luminosamente, che non ci amavamo più.

In realtà, compresi, i nostri cuori si erano lasciati nell'istante stesso in cui Hans aveva deciso di arruolarsi senza dirmelo prima.

===   ===   ===

Io e la mamma raggiungemmo il paese di Deute, dov'era la tenuta del papà.

Dieter, il vecchio fittavolo, nel vederci arrivare ammutolì per la sorpresa. "Frau K! Fräulein! Voi, qui? Venite, venite, chiamo subito Helga!"

La moglie, Helga, arrivò ancora prima che Dieter la chiamasse. Aveva sentito la parole, ed era uscita. Si profuse in saluti.

Le dicemmo della città, che non esisteva più.

"Possibile? Possibile? Povere stelle, chissà come dev'essere stato! Ma vedrete, starete bene qui. Abbiamo alcune patate, questa sera mangeremo insieme. Poi, vi preparerò il letto nell'appartamento."

Ringraziai, stremata. L'idea delle patate calde, dopo giorni di privazioni, mi parve troppo bella per essere vera.

===   ===   ===

Dopo quattro settimane, vennero in visita alla fattoria di Deute due miei compagni di liceo, Jürgen Kaufmann e Lena von Kleist. 

Chissà com'erano riusciti a trovarmi. Non avevamo detto a nessuno dove saremmo andate.

Lena non si profuse in smancerie.

Mi passò un foglio, dicendomi, "Dobbiamo fare qualcosa."

Sul foglio era disegnata una rosa. Una rosa bianca, tracciata con un segno impreciso, esitante.

"Sai che significa?"

La guardai. Sì, certo, sapevo.

Dieter continuò.

"Aveva ragione Nadel. Ci distruggeranno, ma, prima, annienteranno le nostre anime. Non glie lo permetterò."

Lena proseguì.

"Ti ricordi quella volta, Anna? Il professore d'arte, Hiller, quel fagotto impacciato?"

Le dissi che non sapevo cosa dovevo ricordare.

"Ma sì! Parlavamo tra noi, dopo una sua lezione insolitamente vivace."

Sì, ricordavo. Parlammo di bellezza, di com'essa possa farsi simbolo, nell'arte, di qualcosa che sta sopra di noi. Di come l'arte, i libri, i dipinti, la musica, siano il fondamento reale della nostra civiltà tedesca, e come, prese insieme, abbiano il potere d'elevarci, di trascinarci verso una condizione che non si limita al mero bestiale.

Discorremmo dei tempi nuovi. Della smania del partito di costruire un nuovo uomo, una nuova etica, ed una nuova pratica. Di come pietà e compassione non significassero nulla, nei tempi nuovi. Di come tutto avesse un significato puramente funzionale.

"Anna, non te lo ho mai chiesto. Ma, tu, credi?"

"In Dio vuoi dire?"

"Esattamente."

"Credo di sì!"

"Ha!", fece Dieter, divertito, "La nostra sorellina Anna, la solita indecisa! Ci stai dicendo, che credi di credere? Non ti sembra un po' troppo?"

===   ===   ===

Non sapevo esattamente perché, ma tenni il foglio di Lena con la rosa bianca disegnata. Lo nascosi, per prudenza, in uno dei miei quaderni.

===   ===   ===

Vennero alla fattoria, una settimana dopo.

Una macchina nera.

Bussarono, imperiosamente.

Io e la mamma ci abbracciammo. Poi, lei andò ad aprire.

Il più alto dei due uomini neri mostrò un cartellino di riconoscimento. Sicherheitsdienst.

"E' lei fräulein Anna von K?"

Dissi di sì.

"La prego, ci faccia la cortesia di seguirci. Abbiamo alcune domande da farle."

===   ===   ===

Stanza.

Buio.

Due metri per due, circa.

Unica luce, una lama abbacinante che filtra dai tagli sulla porticina di ferro.

Tanfo, di orina nel bugliolo.

Manca l'aria.

La porticina si apre.

Entra un uomo, in divisa delle SS. Mi guarda. Uno sguardo lascivo.

Comincia a slacciare la cintura dei pantaloni, sempre guardandomi.

Mi ritiro sul lato più lontano, e la luce m'investe. Mi copro gli occhi, per il dolore.

Lui ha un'espressione di disgusto, e l'espressione vogliosa svanisce subitanea.

Esce, e chiude la porta dietro di sé.

Buio, ancora.

Io mi sento violata, non meno che se lo stupro fosse avvenuto fisicamente.

Mi sento una cosa.

Indifesa.

Penso a Deute, alla fattoria. Alla mamma, e Dieter, a Jürgen, e Lena.

Alla solitudine.

Alla sporcizia, che sento dentro.

Vorrei piangere, ma non ci riesco.

Dalla cella vicina arriva una cantilena. Non capisco cosa voglia dire. Un'altra lingua, forse.

===   ===   ===

"Fräulein von K... Anna, non è vero?"

L'ufficiale della Sicherheitsdienst, in una divisa immacolata e ben stirata delle SS, ha un aspetto strano. Inquietante.

Biondo, dal volto fine. E fianchi stranamente larghi, quasi come di donna.

Guarda verso di me, e mi avvedo che i suoi occhi non emanano alcuna luce, alcuna espressione.

"Lei si domanderà, perché si trova qui, immagino?"

Non risposi. Gli occhi! Pareva assorbissero il poco calore dalla stanza. Si accese una sigaretta, e notai le mani curate. Il guizzo dei muscoli, senz'altro allenati con cura.

Spense il fiammifero, e mi guardò, come volesse trafiggermi con lo sguardo.

"Lei crede, fräulein?"

"Certo, ci credo. Mi hanno insegnato a credere."

"Eppure... Ci è stato riferito, che lei non crede abbastanza."

"Come sarebbe a dire?"

"O meglio, che lei crede, ma non in una giusta causa."

Non dissi nulla. Continuò lui.

"Sono, questi, tempi nuovi e terribili. Tempi nuovi, che richiedono un rinnovamento da parte di tutti noi. Selezione naturale, mi capisce? Solo il più forte, il più determinato sopravvive."

Ancora non dissi nulla.

"Lei è qui," proseguì l'ufficiale, "perché qualcuno ha fatto il suo nome."

Pensai immediatamente a Lena. O Jürgen, forse?

"No, non si affanni a fare congetture. Non riveliamo mai questa informazione."

Non potevano che essere stati loro.

"Lei non immagina, fräulein, quanto riusciamo ad essere convincenti."

Si voltò lentamente verso la parete, con un ampio gesto, teatrale.

"Renoir. Quello è un Klimt. Riproduzioni, naturalmente. Tocchi, tocchi pure. Arte degenerata, e pure, non priva di una sua bellezza primitiva. Ho saputo che anche lei ama l'arte. Si troverà dunque d'accordo con me."

Mi fissò ancora.

"Lei mi dica i nomi. Ed io la lascerò libera di andarsene. I, nomi."

Restai muta.

L'ufficiale chiamò un attendente, e mi fece condurre fuori.

===   ===   ===

Un dolore, inimmaginabile. Scariche elettriche sul corpo bagnato di acqua salata.

Convulsioni. E dolore, ancora dolore.

Un'ora. O un minuto, forse.

Non parlai.

No, non fu per coraggio. Semplicemente, il dolore era troppo forte per pensare, per parlare.

Non ho fatto nomi.

===   ===   ===

Rividi l'ufficiale della Sichierheitsdienst altre due volte.

Sempre mi chiese dei nomi.

E mai io ne rivelai.

Non sapevo cosa dire.

Cella. Buio. Freddo. E dolore dolore dolore.

Momenti di pausa (Mamma! Anche tu qui?) Un'allucinazione! Vivida. Nulla più.

Dopo alcuni giorni, decisero d'inviarmi al lager. Non conobbi il nome della mia destinazione. Compii il viaggio in un carro bestiame, unica prigioniera, guardata a vista da due militi delle SS.

Eccomi, qui, infine.

Ecco, Anna von K.



Mauri Favaron, Settembre 2018



Dedicato a Kassel, la città che per un brevissimo tempo è stata mia, ed alla mamma di un mio amico, staffetta partigiana, che ebbe per me parole di simpatia, e di una deferenza che sapevo, da lei, di non meritare.

