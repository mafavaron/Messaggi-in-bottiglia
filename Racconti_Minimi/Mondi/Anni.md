## Anni

Ho passato anni - non hai idea di quanti - aspettando. Guardando dalla finestra la vita scorrere.

Mettendo, di tanto in tanto, qualcosa di mio nel flusso generale. Ma in verità, nulla d'importante.

Ti convinci, che tutto questo startene alla finestra è una cosa giusta (giusta per te)

Che è più importante non disturbare, piuttosto che dare davvero qualcosa. Che, a parte rarissime persone, sarebbe quasi meglio, per te, se tu non esistessi.

Perché, al fondo, credi di non valere nulla.

(Fingi, intanto, e sorridi.)

Che questo, no, non si può definire un "posto". O, meglio, non un posto tuo...

Ho visto cose, e compiuto azioni, nella mia vita, che la maggior parte di noi non riuscirebbe nemmeno ad immaginare.

Ho potuto guardare, dall'alto, gli iceberg rincorrersi, come un branco infinito di pecore, nell'Atlantico, al largo dell'Irlanda.

Ho avvertito, con le mani e con tutto il mio essere, il fremito trattenuto di un ghiacciaio, che ora non esiste quasi più, il suo desiderio di scendere verso il mare. Ho veduto crepacci allargarsi, da poco più di un dito a mezzo metro.

Ho ammirato meraviglie fatte da mano umana. Alcune le ho toccate.

Ho veduto le miniere d'argento vicino a Xochicalco.

Ho conosciuto persone meravigliose, e geniali.

Ho conosciuto, anche, il male.

Ho avuto la fortuna di partecipare, in cordata professionale, ad alcune prime assolute - il primo sistema cartografico numerico italiano, il primo "sistema embedded" (scusate le parolacce) di tipo "eddy covariance" in Europa. Il primo, il secondo, il qualche cosa.

Cose...

Ho, alla fin fine, atteso.

Tutte queste cose, che qualcuno definirebbe "vittorie".

Nessuna, dico, nessuna di queste "conquiste" mi ha mai dato una briciola di felicità. Forse, nemmeno di autocompiacimento.

Cose così (senza prezzo - senza valore), te ne danno a piene mani.

Te le fanno passare per qualcosa di prezioso, un dono - e in buona fede, ci credono profondamente, perdutamente.

E tu, tra le mani, ti trovi una manciata di perline di vetro.

Non era questo, che desideravo.

Non desideravo, in tutti questi anni, trenta giorni soltanto di vita, forse. Forse, anche qualcosa di meno.

Ma, questi trenta giorni ci sono stati. Ore (e giorni) di conversazioni sincere. Di scoperte. Di svelamenti (le cose importanti non ti si presentano mai da subito con chiarezza assoluta: si svelano da sé, atto d'intuizione e forse magia, al cuore; e lo fanno in un momento preciso, nel quale puoi solo augurarti d'aver ben desta la tua attenzione.

Ho avuto fortuna. A quante persone non sono concessi nemmeno trenta minuti, di vera vita.

Non ho nulla, in fondo, di cui lamentarmi.

=== === ===

Che cos'è, la vera vita?

Come riusciamo, a distinguere tra quei momenti dozzinali nei quali il tempo si limita a trascorrere, e quelli, rari, desiderati, nei quali comprendi, con tutta la tua anima, che tempo il tempo non è?

Che è, se mai, un flusso di vita.

E non tempo-tuo, ma tempo, per così dire, universale. Che scorre, certo, ma come scorrono i fiumi, tu goccia d'acqua insieme a tant'altre, ciascuna goccia con una sua traiettoria individuale, differente, peculiare; e pure, tutte queste gocce tendono ad un luogo, se non un fine, comune - un mare, un lago. Per riprendere, un giorno, il viaggio dal principio, cristallo di neve, ghiaccio, di nuovo goccia.

E, mare ancora.

Ogni volta uguale, e differente insieme.

Quei momenti in cui ti rendi conto in modo vivido che, tu in quanto tu, sei insostituibile e, al contempo, senza "importanza".

Che sei un attimo.

Che in quel tuo attimo, hai saputo, voluto amare. Sei, tu, persona, per una volta stata consapevole di qualcosa, di un ordine più alto rispetto al piattume.

Io, oggi, posso dirlo, credo di riuscire a distinguerli, questi momenti di vita.

*** *** ***

Vivere, nominalmente, ma senza un singolo momento di vita.

Ironico. Leggi e religioni sanzionano duramente il suicidio, quando questo è veloce. Lo chiamano un atto di viltà.

Tollerano invece - o così pare a me per ignoranza - quel suicidio lunghissimo, che è attendere che il tempo scorra.

E null'altro che una lunga agonia, in fondo, è vivere senza vivere. Un'agonia autoimposta, quasi priva di grandi dolori, e che certo non richiede un particolare coraggio.

*** *** ***

Voglio. Vivere. Di più.

Compiutamente.

Il numero dei miei giorni qui si assottiglia, e più lo fa, più avverto l'imperativo di non sprecarne neppure uno.

Desidero, per me, giorni che siano significativi. Che non solo si imprimano nella mia memoria (lo faranno, che io lo voglia o no), ma, che ricordarli sia fonte di gioia, pianto, comprensione. Crescita. Perché, inevitabilmente, lo so, mi conosco, poi si evocheranno da sé, non una, ma decine, centinaia di volte. E mi si mostreranno da ogni angolo possibile. Che lo desideri, o no.

E voglio, appunto, compagni notturni che siano magari anche terribili, ma, amici.

Chissà, forse sono anch'io come certi animali feroci di paesi lontani, che, assaggiata una volta la carne che non si può nominare, ne sono poi attratti come per magia.

Che anch'io stia anelando a qualcosa di proibito?

Che anche me, prima o poi, inseguirà il cacciatore?

Perché questo è il destino scritto per quelle belve.

*** *** ***

Cerchiamo un senso. Lo esigiamo. Al costo, qualche volta, di costruircelo da noi.

Mi chiedo, perché tante domande?

Sappiamo che non sarà forse nemmeno possibile trovarla, una risposta.

Eppure ci affanniamo a cercarla, per ogni dove.

Se non a cercarla, la risposta, almeno a volerla. Fortissimamente. Negandolo, nel frattempo.

Durante la ricerca, accade spesso che non siamo noi a trovare il senso, il significato. Ma, al contrario, lui trova noi.

I sensi della vita sono sempre molto ragionevoli.

Cosa di più ragionevole, per me, dell'esplorare, scoprire, riportare nella polis, e condividere?

Mi riescono bene, le esplorazioni.

E mi riesce difficile -contro natura- tenere per me le "scoperte", per piccole che siano. Ho sempre immaginato che il solo atto di condividere informazioni e scoperte fosse un mio modo, per lasciare una briciola di miglioramento al mondo.

Poi, ti capita di vivere (appunto).

E ti rendi conto che questo tuo scopo sarà anche in astratto utile ed interessante, ma che non è il "tuo".

Che non ti appaga. Che manca qualche cosa, di macroscopico, che per inerzia non avevi mai compreso prima.

Che le conoscenze, e più in generale i piccoli-meglio-del-mondo, non nascono per gemmazione, per una specie di partenogenesi, da un singolo individuo.

No. Sono atti di co-creazione.

Condividere (e basta) non appaga: manca l'Altro.

E infatti, te ne accorgi. Puoi esplorare quanto vuoi, condividere a piene mani, tornartene a esplorare, fare un milione di viaggi avanti e indietro. E nemmeno per un minuto, riuscirai a dire, "ho davvero vissuto".

Dal momento che voglio vivere, d'ora in poi cambio metodo.

Non mi limiterò più a condividere (dividere-con). No. Farò in modo, per quanto mi è possibile, di creare-insieme. Mettendoci il mio. Attendendo il tuo. E curando, che dalla mescolanza nasca qualcosa.

Di nuovo.

*** *** ***

Forse (dico, forse) è una cosa inevitabile.

Non so. Ma, a me è accaduto proprio questo.

Ho compreso, che vivere davvero, pienamente, comporta, in certa misura, trascendere quanto di convenzionale c'è, nella nostra natura.

Nella nostra natura umana, voglio dire.

Centomila giorni. Milioni di momenti. Miliardi di riflessioni, qui, altrove.

Un numero imprecisabile di vite. Di, essenze.

Tutto ciò che è davvero importante ha trovato, nel tempo, migliaia di formulazioni. Tutte soggettive. Tutte autentiche. Alcune, espresse in idiomi che il tempo non permette più di decifrare. Idiomi, che precedono (di quanti milioni di anni?) la specie umana.

La vita è una corrente, possente, a volte sommessa, che scorre dal principio dei tempi del nostro pianeta. Non milioni, ma miliardi di anni. Tentativi. Errori. Soluzioni esatte. Intanto (come il nostro), forse rari, di autocoscienza, e certamente gioia, dolore.

Eoni, di lento apprendimento.

Conoscenza, che si è incarnata in struttura.

In una pluralità potenzialmente infinita, di strutture.

Strutture, alla stregua della delicata successione di eventi apparentemente improbabili della fotosintesi. Della ferrea sequenza di passaggi del ciclo della respirazione. Su. Oltre, Dai nanosecondi ai mesi (il ciclo nostro, umano, in sintonia con la Luna). Ed oltre ancora. Gli anni. Anni.

Che miracolo, davvero assurdo, la vita, quando la guardi nei suoi meccanismi più intimi. La complessità dei fenomeni è così grande, da sfuggirci. Possiamo razionalizzarla, leggerne qualche pagina nei libri. Ma la sua vera essenza, ci sfugge. Troppo grande, forse, per noi.

Come non ravvisare, in questa pluralità, un embrione di significato, così impossibile a cogliersi?

Di certo, non siamo soli.

E, noi umani, accidente supremo dell'evoluzione. Animale assurdo, unico bipede obbligato tra i mammiferi quadrupedi o quadrumani, od alati.

Amiamo illuderci, affermandoci animali razionali. Ma no, razionali non lo siamo. Non del tutto. Abbiamo una possibilità di ragione, questo sì. Ma non, lo ammetto, una compulsione. Ne possiamo fare a meno - e spesso è proprio quello che facciamo. Non vorrei che questa affermazione suonasse sarcastica: non lo è. Per esempio, dubito che vivere, per come lo intendo io, sia possibile soltanto per via razionale.

Se ci spogliamo di questa illusione, se ci riconosciamo (nudi, di fronte allo scorrere del Tempo) per quello che siamo, non possiamo non cogliere il collegamento che ci unisce, ci intreccia all'intera storia della vita su questo pianeta

E forse, pensai un giorno, questa connessione significa qualcosa.

Posso vivere (nel senso che intendo io), in nome della vita stessa.

Vivere intensamente, autenticamente, è una conversazione tra noi, e un Altro, un'Altra, un'Entità in vario modo caratterizzata.

Conversazione tra, e con.

Ma non c'è possibilità di comprensione dell'Altro, se non scegliamo di espandere la nostra natura. Partendo dall'umano, per arrivare però al di là.

Sempre che vera espansione sia, contenendo noi, in nuce, tutto ciò che è vita, animalità, mammiferità. Forse, sarebbe più corretto dire "rimembranza", piuttosto che espansione.

Rimembranza.

Cioè, in fondo, nuova nascita.

Mauri Favaron, Settembre 2018

Tutte le sezioni del racconto, esclusa l'ultima, si possono considerare "autobiografiche". Anche se non credo che l'esperienza riportata dall'io narrante sia soltanto una cosa mia. Credo, anzi, si tratti di una cosa piuttosto comune, che, magari, si trova raramente ad essere articolata in parole. Legata, forse, all'età.

L'ultima sezione, invece, è frutto di fantasia. Un futuro, diciamo, possibile, Una mezza verità, insomma (ogni racconto, in fondo, è un'elaborata e si-spera-coinvolgente, bugia).

Cert, non il "mio" futuro - avverto, io, un legame troppo profondo con la Terra ed i miei simili. Non provo alcun desiderio di trascendere la mia natura. Mi accontenterei, questa natura, di comprendere meglio che cos'è. Magari, addirittura, ma ci conto poco, di scoprire se ha un nome. Tante sono le nature, quante vite al mondo...

