Il capitano José Cultrera y Mazòn giunse alla spiaggia dell'isola alle due, tre di mattina (l'orologio, annacquato, non funzionava infatti più), dopo una lunghissima nuotata, dopo che il relitto del brigantino a palo Santa Ana, del quale era singolarmente l'ultimo superstite, s'incagliò finalmente nella barriera corallina.

Fedele ai suoi compiti di capitano, durante i lunghi giorni di navigazione alla deriva, solo soletto sul mozzicone informe in cui, complice una tremenda tempesta, s'era mutata la sua nave, Josè aveva continuato, ogni mezzodì, a fare il punto nave col suo sestante in ottone, che per fortuna il mare aveva deciso di lasciargli.

E fu così che si accorse che l'isola, che c'era, in realtà non c'era. O. più precisamente, a giudicare dalle sue carte, non doveva esserci, a meno che quella grande macchia d'acqua e salsedine, che inopportuna interessava proprio il braccio di mare nel quale si trovava, non avesse cancellato qualcosa d'importante.

=== === ===

L'alba colse la spiaggia per così dire alle spalle. Furono, poco dopo, il calore del sole sulla pelle ed il cicaleccio incessante e liquido di certe scimmie sconosciute, a risvegliare José.

Appena si fu levato, gli sovvenne un odore nell'aria, che tradiva tempeste recenti e lunghissime bonacce passate. Camminando sulla battigia, gli accadde d'inciampare e, guardando verso i suoi piedi nudi (poiché quando la Santa Aa si era incagliata aveva pensato bene di togliersi le scarpe prima di calarsi in mare) notò una bellissima conchiglia, dal bordo elegantemente zigrinato, e dall'improbabile colore blu.

La sollevò, la rigirò tra le mani, la portò all'orecchio per sentire se, per caso, non vi si udisse il suono del mare (si udiva), e fece per deporla nuovamente sulla sabbia bianchissima.

Fu precisamente quello il momento, in cui il capitano José Cultrera y Mazòn s'accorse di non essere solo, sull'isola. Cosa che lo colpì moltissimo, dal momento che nella sua immaginazione il fatto che un'isola non fosse registrata sulle mappe significava automaticamente il suo essere, se non inesistente, almeno deserta.

Le due figure gli si avvicinarono con calma. Quando furono a meno di cinquanta passi (José in quell momento si sentì nudo, dal momento che se il mare aveva deciso di lasciargli il sestante, aveva però avuto la geniale pensata di privarlo delle sue due pistole. Ma non poté notare che i due, lui e lei, vestiti allo stesso modo con un abito coloratissimo (dai motivi differenti) che lasciava scoperta circa metà del polpaccio, senza maniche, avevano un portamento ben eretto e nel complesso dignitoso.

Osservò anche, quando gli furono più vicini, come le loro stature fossero alte, quasi quanto la sua.

Gli parve, addirittura, che fossero in grado di comprendere, se non le sue parole, i suoi gesti.

E così, preso da terra un ramoscello spellato che il mare aveva portato da chissà dove (non aveva, infatti, con sé bandiere altri oggetti analogamente adatti alle circostanze), egli fece ciò che ogni suddito della Regina di Spagna degno di tal nome avrebbe dovuto fare. Un po' parlando, un po' gesticolando, disse così:

"Io, capitano José Cultrera y Mazòn, capitano del brigantino a palo Santa Ana, prendo possesso di queste terre nel nome di Sua Altezza Imperiale Isabella di Castiglia, acciocché essa possa condurre anche voi lungo la via retta della fede e della virtù."

Al suo profferire queste parole fatali, i due si guardarono tra loro.

Attesero con cortesia che José finisse la sua tirata, e, guardando lui e il bastoncino che aveva piantato nel terreno a mo' di pennone, il lui della singolare coppia gli disse (in perfetto Castigliano, senza traccia alcuna d'accenti barbarici) "Signore, vedo dal vostro aspetto, e comprendo dalle vostre parole, un certo grado di agitazione. Del resto pienamente comprensibile, visto ciò che dovete aver passato. Ma, vi prego, vogliate usarci la cortesia d'accompagnare me e la dottoressa Mila - a proposito, scusate la scortesia, non mi sono presentato: sono Anton Ulema, sindaco di questo Comune - vogliate, la prego, accompagnarci al paese, prendere con noi un tè, e raccontarci la vostra storia, che promette d'essere ben singolare."

José, a quelle parole, rimase a bocca aperta. Guardò il selvaggio da capo ai piedi, poi il legnetto piantato nel terreno (che nel frattempo la risacca, corrodendone la sabbia alla base, aveva fatto pericolosamente inclinare), poi la selvaggia.

"Ma non avete capito? Io, capitano José Cultrera y Mazòn, del brigantino a palo..."

La dottoressa Mila, mentre lui parlava, lo prese dolcemente per il braccio, e disse "Su, su, venga con noi. Non le faremo alcun male. Coraggio, si lasci condurre! Ecco, bravo, così. Poi, al paese, davanti ad un buonissimo tè caldo, potrà raccontarci la sua storia."

José quasi si sorprese, del farsi accompagnare verso l'interno sconosciuto dell'isola, a braccetto con una sconosciuta senz'altro non battezzata, e, senza opporre alcuna resistenza.

=== === ===

Il percorso verso l'interno fu relativamente breve, forse nemmeno cinque miglia: probabilmente, un'isola piccola!

Per tutto il cammino, il sindaco fece strada e la dottoressa sostenne José al braccio, cosa della quale egli, per quanto da un lato grato per via della sua spossatezza da naufrago, cominciava a sentirsi un poco infastidito.

La dottoressa continuava a parlargli, con un tono di voce che, José finalmente comprese, ricordava quello che si usa - o si dovrebbe fare - con i bambini. José tentava, di tanto in tanto, di dire le sue ragioni. Ma, con materna cocciutaggine, Mila continuava a cullarlo con la voce.

Giunsero infine ad un'ampia radura, al centro della quale stava un sentiero ben tracciato, diritto, che conduceva, a circa due miglia di distanza, ad un nucleo di quelle che a José, li per lì, parvero capanne. Il paese!

Ai lati della radura v'erano alcune persone (José non capì se erano queste maschi o femmine: del resto, vestivano allo stesso modo, i colori sgargianti ed i motivi essendo l'unico tratto distintivo; e d'altra parte, colori e motivi parevano unici). Le figure, intente a qualche tipo di cura dei campi, si fermarono un attimo e si voltarono a guardarlo, per riprendere poco dopo le loro misteriose occupazioni. José, pur nella distanza, notò come i loro volti tradissero curiosità, ma non timore. Pareva non avessero mai veduto un uomo bianco.

D'un tratto, José comprese una cosa cui all'inizio non aveva attribuito peso alcuno: in tutt la radura, a vista d'occhio, non c'era alcun animale domestico. Si domandò così, con una certa preoccupazione nel cuore, se, per caso, la carne di cui gli abitanti pareva avessero un disperato bisogno non fosse proprio *lui*. ("Giammai! Com'è possibile che io, capitan José Cultrera y Mazòn, corpo di mille marsuini ubriachi, finisca i miei giorni mangiato dai cannibali?")

=== === ===

Arrivati al bordo del villaggio, José s'accorse (non senza stupore) che le capanne erano in realtà casette, con le pareti in muratura, ed il tetto spiovente coperto da uno strano vegetale che gli ricordava le canne palustri, che a fascine erano usate per coprire i tetti in certe regioni d'oltremare che aveva incontrato, in uno dei suoi molti viaggi.

Presa la strada principale (perché il sentiero, allargatosi, ben quello s'era rivelato essere) furono presto nella piazza centrale.

Vi era, al suo centro, una sorta di arena circolare, coperta della stessa sabbia bianca e finissima che aveva veduta in spiaggia. Grande abbastanza, gli sovvenne di pensare, per un pentolone - tale ancora era l'angoscia che pervadeva i suoi pensieri.

Contrariamente alle sue attese, nessuna folla urlante si radunò. L'accoglienza fu data da non più di quattro persone, dall'aspetto autorevole, d'alta statura, e dal portamento dignitoso.

Pur nel pieno del suo novello interiore (mangiato? o, piuttosto, anche no?) José non poté fare a meno di notare che due dei nuovi personaggi, un signore ed una signora, portavano un vestito non solo identico per foggia, ma anche con gli stessi colori e motivi, fatto assolutamente, a quanto aveva intuito, singolare.

José chiese lumi al riguardo, ed il Sindaco rispose: "Sono fratello e sorella gemelli. Ulan, il maestro elementare. E Adana, addetta alla conservazione delle mappe."

"Mappe?" domandò José cercando di non tradir troppo il suo interesse smodato - "mappe", infatti, poteva significare anche carte nautiche, che, magari, avrebbero potuto ricondurlo in Ispagna.

"Ogni cosa," disse Adana, "a tempo debito. Comunque, grazie per esserci venuto a far visita. Comprenderà: non capita spesso l'occasione di ascoltare delle storie nuove, in queste plaghe."

=== === ===

Fu portato, alla fine, il pentolone.

Ma non quello che temeva José, quello, per intenderci, usato per bollire gli esploratori. No: più prosaicamente, quello del tè collettivo - tra una cosa e l'altra, infatti, si erano fatte le cinque del pomeriggio.

E tè fu.

Rifocillato lo straniero, il cerimoniere Edaf prese da parte José, e con cortesia imbarazzata gli parlò:

"Siamo ansiosi d'ascoltare la sua storia, senz'altro singolare, e sommamente interessante. Ma, vorrà per caso farlo con i vestiti che ha indosso, posto si possano considerar tali?"

José si guardò, e comprese le parole del cerimoniere, così come gli sguardi incuriositi degli astanti. La sua divisa da capitano! Strano, si disse. Non si era accorto di nulla. Eppure, ciò che aveva indosso assomigliava molto da vicino alla classica tenuta da naufrago che ha attraversato a nuoto la barriera corallina, sfuggendo per un pelo ai denti dei pescecani: un assieme malamente composto, di stoffe sbrindellate. Con l'eccezione della manica destra, che uno degli squali doveva aver strappato con un morso, e che giustificava il singolar senso di frescura che José aveva provato per tutto quel tempo da quella parte, senza rendersi conto della ragione.

Prima che potesse dire qualche cosa, il cerimoniere lo prese per mano, e lo condusse verso una delle case. Appena entrato, José si vide consegnare un abito della stessa foggia di quelli usati dagli altri abitanti dell'isola.

"Quello lì?", disse mettendosi eretto, a braccia conserte, gambe ben divaricate e piantate nel duro pavimento, "Giammai! Non sarà, che un Cultrera y Mazòn abbia ad indossare un vestito simile! E tanto più, a mostrarsi così conciato in pubblico!"

La postura doveva essere perfettamente adatta alla bisogna, perché le due assistenti del cerimoniere, con mosse rudi ma efficienti, lo liberarono dei suoi stracci e gli infilarono il vestito dalla testa, mentre lui teneva ostinatamente le braccia conserte. Fu solo a quel punto che, vista la malaparata, si decise ad infilare mani e braccia per le maniche corte.

E finalmente, terribilmente a disagio nella sua nuova tenuta isolana (non meno colorata delle altre) si lasciò ricondurre nella piazza.

=== === ===

Dal diario del Capitano José Cultrera e Mazòn, del perduto brigantino a palo Santa Ana.

Giorno (se non ho sbagliato i calcoli) 24 di Luglio, anno del Signore 1503.

Io, José Cultrera y Mazòn, un tempo capitano del brigantino Santa Ana, da dodici anni mi trovo su quest'isola, priva di nome, e da me battezzata Santa Isabella in onore della nostra amata sovrana.

Ho trovato, in tutto questo tempo, una ragione per tutti gli avvenimenti che mi sono accaduti, e la felicità.

Ho preso moglie, nella persona della mia amica Adana, custode delle Mappe. Da lei ho avuto due figli, una femmina di nome Isabella, ed un maschio di nome Ulan.

In questa singolare società, ho trovato un posto, ed un'occupazione: aiuto Adana nella conservazione e stesura delle mappe. Precisissime, a quanto ho avuto modo di vedere, ed assolutamente invidiabili, ma ristrette ad un orizzonte di non più che cinquanta miglia marine. Paiono, gli isolani, del tutto disinteressati a ciò che accade nel mondo. Mi offrii di completare le loro carte nautiche indicando la Spagna, ed i sette mari. Mi lasciarono fare con cortesia, lodarono le mie capacità di cartografo e marinaio, ma non si spinsero oltre a ciò.

Tra i costumi dell'isola, uno che mi ha colpito per singolarità è che qui nessuno, né uomini né donne, è soggetto ad altri. Non hanno alcuna idea di cosa sia uno Stato, e quanto al concetto di sovranità, hanno risolto il problema in modo a mio avviso semplicissimo: ciascuno, ciascuna, qui, è re o regina. Essendo la cosa assolutamente diffusa e comune, nessuno tra loro va in giro sventolando titoli e castelli.

Non usano il denaro, benché sappiano della sua esistenza. Non meno di tre anni fa, Ulan mi ha portato alla Spiaggia degli Scheletri, luogo a dire il vero degno per lugubri del nome. E lì, oltre a mostrarmi gli scheletri in questione (parte della ciurma del capitano Barron), m'indicò una bassa caverna a fil del mare, entro la quale stavano casse di dobloni, pezzi da otto ed altre ricchezze. Il tesoro di Barron, immagino, tesoro per custodire la segretezza del quale non aveva esitato ad uccidere i suoi marinai testimoni del nascondiglio.

Chiesi ad Ulan se, per caso, potevo prendere una parte del tesoro, magari anche tutta, e portarla con me. Mi disse che certo, se così desideravo, nulla m'impediva di farlo. Ma mi avvertì che il materiale giallo con cui erano fatte le monete ed i monili era pesantissimo, e che trasportarlo in paese avrebbe richiesto due giorni almeno, di pesantissime fatiche. Decisi di lasciarlo dov'era.

M'è accaduto di passare da quelle parti un'altra volta, meno di un anno fa. Ritrovai la caverna, apparentemente sfondata da una singolare mareggiata, ma non vidi tracce del suo precedente contenuto. Il mare l'aveva portato con sé, insieme agli scheletri dei suoi sfortunati custodi.

Uno degli aspetti interessanti della vita all'Isola è, che pur nella loro povertà, gli abitanti hanno tutto il necessario, e non cercano d'averne di più. Dispongono di molto tempo libero, che trascorrono leggendo, discutendo di filosofia, giocando con i figli, in breve compiendo quegli atti che in Castiglia, se non proibiti, sarebbero però grandemente avversati.

Dicevo della filosofia e, aggiungerei, di tutte le arti liberali. Avrebbero potuto sedersi a guardare le onde, o stendersi a dormire, ma non lo hanno fatto. Disdegnano, essi, l'inazione, ed al contempo non hanno alcun desiderio di trovare qualche nemico da abbattere, od inferiore da calpestare. Preferiscono, così dicono, attività più divertenti, o più produttive, e possibilmente entrambe le cose.

In tutto questo tempo non ho mai capito se alberga nei loro cuori una scintilla spirituale, o meno. Ho cercato in tutti i modi d'insegnar loro i rudimenti della Fede, ma, essi hanno accolto le mie parole con una certa sufficienza amichevole. "Sarà anche", mi dicevano comunemente, "ma, magari, anche no. Come fai a saperlo, tu?"

Al contrario che in Ispagna, ma in piena conformità agli usi locali, le donne non hanno alcuna soggezione verso gli uomini, nemmeno se questi sono i loro mariti. Non esistono, anche, servi o padroni: ciascheduno è padrone di sé.

Uno degli anziani, un giorno, mi ha preso sotto braccio e condotto a casa sua. In uno dei recessi v'era un libro dall'aria sgualcita e vissuta. Vidi, con sorpresa, che il titolo era quello di una Bibbia scritta in Inglese, lingua che conosco poco. Mi disse, che tutto ciò che vi era scritto era, anche, comprensibile, pur che lo li leggesse, rileggesse, e studiasse. Gli domandai, se sull'isola fosse mai giunto un sacerdote. Egli si stupì - non aveva interamente compreso la domanda - ma sì, una volta ne era sbarcato uno, con grandissime idee. Ma, nessuna che abbia potuto mettere in atto. Nessuno, tra gli isolani, gli diede retta, e lui ne dedusse che i barbari erano pagani, irreparabilmente immersi nell'ombra. Adesso, credo di conoscere un po' meglio i fatti e le sensazioni, e posso dire che si sbagliava. Sono creature intensamente spirituali, ma ognuna fa da sé. A parte l'eremita di cui dicevo, gli isolani ritengono che ognuno sia sacerdote di sé stesso.

Quanto all'amata mia Spagna, confesso di provarne nostalgia. Mi tornano in mente Siviglia, Toledo, Madrid. Le spiagge infuocate (per quanto il fuoco del Sole, da quelle parti più basso sull'orizzonte, bruci un poco meno). E, pendii innevati, pianure, campi coltivati, palazzi, castelli. Io, José Cultrera y Mazòn, pur avendo trovate maturità e felicità su quest'isola, pure, darei un braccio per poter tornare là da dove son venuto.

=== === ===

L'occasione di lasciar l'isola si presentò l'anno successivo, quando una nave piuttosto grossa (che non disponendo di cannocchiale non riuscì a José di classificare) gettò l'ancora appena fuori dalla barriera corallina.

Una lancia ne scaturì, con rematori, ed una figura che stava eretta, a poppa.

Costui sbarcò, ed al sindaco che nel frattempo era giunto alla riva disse:

"Buongiorno, signore. Sono il capitano William Willoughby, della Esmeralda, che ora potete vedere alla fonda. Terribilmente desolato, e spiacente di dovervelo domandare, ma, tuttavia, avrei un novello che mi tormenta da più di un mese, e che lei forse è in grado di alleviare. In breve, mi sono perso, e vorrei sapere, di grazia, da che parte si trovi l'Inghilterra..."

Il sindaco rispose che personalmente non ne aveva la minima idea, ma conosceva qualcuno che, forse, avrebbe potuto esser d'aiuto.

Mi presentò al capitano, che fece un cortese inchino al conoscere il mio nome e grado.

"Certo, la Santa Ana. Ricordo qualcosa. Una bella nave, per quanto di dimensioni, ecco, non proprio grandi. Scomparve in questi mari, se ben ricordo, senza lasciare la minima traccia. Ma, mio Dio, se le cose stanno così, lei deve essere rimasto su quest'isola, oltre i limiti della civiltà, per non meno di tredici anni, forse quattordici."

José spiegò la sua storia al capitano Willoughby, che lo ammise nell'equipaggio, con il titolo di terzo ufficiale (il predecessore, infatti, era deceduto per un attacco di gotta a metà della navigazione).

José, vista la possibilità di tornare in patria, abbandonò Adana, Isabella, Ulan, e tutti gli altri, e non esitò un attimo a riprendere il mare.

"Non temete: tornerò!"

=== === ===

"Dunque, lei afferma di essere il capitano José Cultrera y Mazòn?"

"Certo, signore!"

"Ha un modo per provarlo? Il capitano Cultrera y Mazòn ci risulta affondato con la sua nave."

"Veramente, la nave è affondata, ma io, no."

"Vedo. Mi chiedo per quale motivo."

"Come, per quale motivo?"

"Ma per Giove, che lei non sia colato a picco insieme al suo naviglio! Legga, legga qui. Riga ventidue, nel Libro delle Regole: al Capitano è fatto dovere d'abbandonare per ultimo la sua nave, se proprio desidera farlo. Ma, con tale atto, sappia che chiunque avrà poi diritto a vituperarlo e tenerlo per vile, la condotta più appropriata sarebbe quella di affondare stoicamente al timone della propria nave. Per caso, mi sta dicendo che lei la sua nave l'ha abbandonata?"

"Veramente..." José si fece rosso in viso, mentre ricordava la sua discesa dalla scaletta di tribordo della Santa Ana incagliata.

"Ah, ecco. Lei, dunque, ha disertato la sua nave. E, posso chiederle della sua ciurma?"

(Non aveva detto "equipaggio", ma, "ciurma", segno che il colloquio stava assumendo una piega decisamente pericolosa per José, che rischiava d'esser scambiato nientedimeno che per un pirata.)

"Bé, sono l'unico superstite..."

"Mi permetta di dirle, caro signore, che non ne dubitavo. Ma ora, e per favore mi risponda in tutta sincerità ed autorità, nonostante lei sia conciato in quel modo, con quel suo ridicolo... vestito, è per caso lei veramente chi afferma d'essere, ovvero il capitano José Cultrera y Mazòn, del brigantino a palo Santa Ana, misteriosamente scomparso nelle acque dell'Oceano?"

Un'ombra di dubbio velò, ma fu soltanto un attimo, il volto di José.

"Oppure, caro signore, devo chiamarla con un nome più appropriato, ovvero, pirata? Ora le dico io, com'è andata: lei e i suoi diavoli avete adocchiato la Santa Ana. Magra preda, ma, non si può mai dire. L'avete abbordata con il favor della notte, ed avete tagliato la gola al povero capitano José Cultrera y Mazon, ed al suo onesto equipaggio. Quindi, arraffato quanto potevate, avete aperto una falla nella chiglia della Santa Ana, e vi siete rifugiati in qualche luogo che non oso nemmeno nominare, per gozzovigliare e fornicare con qualche immonda sgualdrina."

"Come osate? Avessi con me la mia spada, e non mi fosse stata sottratta dalle onde, vi domanderei immediatamente soddisfazione! Un pirata, io! Figuriamoci!"

"E come avreste fatto, a vivere in mezzo al mare per così tanto tempo?"

"Su di un'isola, perdiana! Come si credete si possa sopravvivere, per più di dieci anni, in mare aperto?"

"Ah, un'isola..."

Il capitano del porto cambiò espressione.

"Un'isola. Avete modo di dirci dove si trova?"

José, alle strette, a malincuore, glie lo disse.

Hernan Alvarado si arrotolò il baffo destro.

"Hmm. Un'isola. Interessante! In un punto del mare nel quale non ci risulta nulla..."

"Non c'è, ma c'è. Non c'è sulla mappa, voglio dire."

"E, mi scusi la domanda indiscreta: c'era, per caso, dell'oro, su quell'isola?"

José gli spiegò che sì, prima c'era (il tesoro di un vecchio pirata), ma poi no, che il mare se lo era preso.

Alvarado cambiò nuovamente espressione, ma questa volta in una direzione decisamente meno benevola.

"Razza di mentecatto! Cosa volete che mi importi, della vostra isola senza oro? L'eccellentissimo, sua altezza reale Cristobal Colon ha scoperto, pochi anni fa, un intero continente zeppo d'oro e pietre preziose, e voi mi prendete in giro con la vostra isola piena di scarafaggi e banane? Nemmeno come pirata varreste la corda con cui vorrei impiccarvi di mia mano! Ma siete, appunto, un povero mentecatto! E non mi sporcherò le mani con voi! Sciò! Fuori! Presto, prima vi faccia bastonare dai miei domestici!"

José si inchinò con dignità, e si congedò dicendo "Vogliate, almeno, portare i miei rispetti alla nostra regina Isabella."

A quelle parole, Hernan Alvarado da semplicemente molto arrabbiato divenne, insieme, paonazzo e furioso. Solo a quel punto José si rese conto dell'errore, quando notò che il ritratto appeso alla parete del retro non raffigurava Isabella, ma un tipo dall'aria giovanile ed austera. Era cambiato il regnante...

=== === ===

José Cultrera y Mazòn, alla fine, tornò all'isola, compiendo l'ultima parte del tragitto su di una canoa, o forse meglio piroga, regalatagli per pietà da un baleniere portoghese. "Se proprio volete ammazzarvi in mare, fate. Non sarà poi una gran perdita."

Fu accolto da Adana, e dai figli in piena adolescenza.

Il suo ritorno fu accompagnato da tre minuti di felicità - non di più. Poi, dovette impegnarsi durissimamente per recuperare i due anni perduti, il mancato lavoro alla Casa delle Mappe, i litigi incessanti di Ulan e Isabella, e tutto il resto.

Ci risulta che egli sia ancora lì.

Mauri Favaron, Agosto 2018

PS

Se il racconto contiene qualche piccola inesattezza storica, la colpa non è mia, ma della memoria invero piuttosto confusa di José Cultrera y Mazòn. Sì. Sicuramente è così.

Il Libro delle Regole esiste, anche se nessuno si è mai preso la briga di scriverlo. Almeno, sino ad oggi: di questi tempi, poterlo leggere magari in caratteri d'oro non farebbe del tutto schifo. Così, tanto per ricordarne qualcuna, di regola.

E l'isola? La sua strana e avanzatissima società? Naturalmente, è ancora lì. Hernan Alvarado si era dimenticato di trascrivere il punto, e José lo aveva, invece, dimenticato completamente.

Quanto poi al dubbio, se i racconti di José fossero frutto di memoria veritiera, o tentativo di uno spietato pirata di evitare l'impiccagione, vi lascio il giudizio. Con la doverosa postilla che, in questi tempi, di pirati ce n'è dappertutto...
