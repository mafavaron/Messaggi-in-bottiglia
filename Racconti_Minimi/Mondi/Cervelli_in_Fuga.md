## Cervelli in fuga

Pierbartolomeo Bernasconi camminava, tranquillamente, quel giorno fatale, per le vie del centro del paese, quando, inciampato su un cordolo malmesso, cadde.

Rialzatosi, si accorse che qualcosa non andava esattamente come prima.

E, anche, si rese conto della stranezza del suono che aveva udito immediatamente dopo il tonfo: spataciàc.

Ma, rialzatosi, non diede immediatamente peso alla cosa.

Fu solo dopo alcune ore che, tastandosi il vertice del cranio (sopra il quale avrebbe dovuto trovarsi il cappello, che usava portare piovesse o ci fosse il sole), si rese conto con sorpresa e con orrore, che il cervello non c'era più.

Disperato, ritornò di corsa verso la stradina, verso il cordolo che lo aveva fatto cadere.

Si guardò intorno. Cercò sotto le macchine parcheggiate. Tentò persino di far penetrare lo sguardo sin nell'ombra del tombino.

Ma, niente: del cervello, nessuna traccia.

"Oh! Che sarà di me? Come si può vivere, senza un cervello?"

Tornò sconsolato a casa (facendo non poca fatica a riconoscerla, dal momento che i suoi ricordi erano precipitati fuori dalla sua testa insieme a tutto il resto).

Entrò, e si buttò sul letto singhiozzando.

===   ===   ===

La sua fu, e possiamo  bene immaginarlo, una notte agitata.

Immagini gli si affollavano di fronte agli occhi: il giorno della sua laurea. L'istante in cui aveva professato tutto il suo amore a Gianfilippa. Persino quando, tre settimane prima, aveva rinnovato l'abbonamento del tram.

"Che sarà? Che sarà di me? Nulla di tutto questo rimarrà con me!"

Più tardi, non riuscendo ad evitare di avvoltolarsi nella coperta, litigando furiosamnte con lei, i suoi pensieri corsero anche più lontano:

"E, tutta la mia intelligenza? Come farò, adesso, a tener testa ai miei colleghi? E i clienti?"

Fu l'alba, finalmente ("Che diranno, di me? Sarò lo zimbello di tutti, ora che non ho più il cervello?") a metter fine ai suoi novelli. Un nuovo giorno spuntava, nonostante tutto.

Pierbartolomeo decise di far finta di nulla. Chi sa, magari (era una possibilità remota) il suo direttore non lo avrebbe notato, e gli avrebbe concesso l'aumento promesso poco prima.

===   ===   ===

La riunione, al suo posto di lavoro, andò bene. Anzi, considerate circostanze, e timori, persino benissimo: nessuno parve accorgersi del problema di Pierbartolomeo.

Anzi, uditane una delle proposte (che Pierbartolomeo aveva, per così dire, sparato a casaccio sperando di non dire qualche irreparabile fesseria), il direttore ne lodò la competenza e la presenza di spirito.

Diffidente (perché poteva trattarsi in realtà di una sottile, quanto crudele, ironia), Pierbartolomeo accettò la lode schermendosi in parte.

"No, no, non faccia il modesto: occorre una mente brillante, per fare proposte come questa! Anzi, ingegner Bernasconi, me lo lasci dire: se tutti fossero come lei, questa ditta sarebbe in ben altre acque! Ben altre!"

===   ===   ===

La prima giornata di lavoro senza cervello fu, per Pierbartolomeo, spossante.

Non è facile, infatti, inventarne una nuova ogni dieci minuti senza ricordare nulla del pasato richiedeva uno sforzo di fantasia enorme, che senza un cervello era ancora più grande.

E, rispondere a tono alle battute dei colleghi! Era invidia, quella del Mappini? E la Quarelli, perché lo guardava con insistenza a quel modo? Ma soprattutto, cosa trovavano di così intelligente nelle sue affermazioni?

Alla fine, comunque, l'ordalia giunse a termine. Pierbartolomeo uscì dall'ufficio, si incamminò verso l'auto (ancora, tranamente, sapeva guidare), e partì con prudenza, infilandosi nel traffico del pomeriggio.

Il sole faceva capolino tra le nubi, e Pierbartolomeo non riuscì a non notarne la struggente bellezza, ora che finalmente aveva la testa completamente sgombra di pensieri.

Arrivato a casa, salì i gradini mogio mogio, aspettandosi un'altra nottata di brutte cose.

Accese, come ogni giorno, la televisione. E, sorpresa, si accorse che capiva tutto. Tutto! Anche le cose più difficili. Ogni volta che qualcuno interveniva, lui ne assorbiva ogni frase, ogni lettera, e gli pareva di comprendere ogni tipo di suo significato remoto - cosa impossibile, quando aveva ancora un cervello: dopo neanche mezz'ora di blaterare (o così gli sembrava), le palpebre gli si facevano invariabilmente di piombo, e lo coglieva una narcosi insopprimibile (non solo una volta, infatti, si era addormentato davanti al piatto di minestra).

===   ===   ===

La mattina presto, Pierbartolomeo raggiunse il punto in cui aveva perduto il cervello.

Cercò e cercò, casomai non lo avesse notato la prima volta, colmo com'era di preoccupazioni e, di conseguenza, ben poco lucido.

Ma, ancora una volta, nulla.

"Scusi," chiese a una signora che pareva del posto, "non è che, per caso, ha visto un cervello?"

"Nel senso di una persona molto intelligente?"

"No, voglio dire, proprio un cervello!"

"No, mi pare di no. Né un cervello, e nemmeno una persona molto intelligente."

Pierbartolomeo ringraziò con cortesia.

===   ===   ===

Dopo alcuni giorni di incertezza, Pierbartolomeo si decise infine ad andare dal dottore.

"Ma è inaudito! Come può una persona vivere, senza il cervello?"

"Veramente, io sarei qui da lei."

"Suvvia, suvvia, Sarà una sua impressione. Comunque, si stenda sul lettino, che la visito."

Il dottore compì una visita scrupolosissima, e constatò l'effettiva assenza del cervello.

"Pofferbacco! E' inaudito, inaudito! Un caso, se lo lasci dire, unico!"

===   ===   ===

Venne, finalmente, il giorno delle elezioni, dopo una campagna elettorale di cui Pierbartolomeo credette di cogliere tutte le sfumature ed i messaggi subliminali, e che trovò divertentissima.

Il giorno dopo, agli scrutini, Pierbartolomeo realizzò che, nonostante l'assenza di un organo così importante, aveva votato esattamente come tutti gli altri.

"Ma è sorprendente!", si disse.

===   ===   ===

Uscito presto dall'ufficio - il direttore lo aveva inviato infatti in centro, per certe faccende - accadde a Pierbartolomeo di imbattersi in un cervello.

Non c'era dubbio: era proprio un cervello! Forma, dimensioni, consistenza, ed aspetto un po' viscido non lasciavano spazio al dubbio: era proprio, inequivocabilmente, un cervello umano.

Per un minuto buono, si crogiolò nell'idea di aver ritrovato finalmente il suo, ma ad un esame più attento si rese conto che quello lì, disteso sul marciapiede, emanava un vapore fumante. Qualcuno, o qualcuna, lo aveva perduto appena prima.

Guardò lungo la via, ma non vide nessuno. Troppo tardi.

Colto però da compassione, lo raccolse con delicatezza, lo avvolse in un fazzoletto di carta, e lo consegnò ad un negoziante.

" E, scusi, io che ne faccio? Non vede? Questa è una drogheria, non una salumeria."

"Ma l'ha perduto una persona!"

"E allora? Non sarà la prima, né l'ultima."

Pierbartolomeo divenne paonazzo in viso, sapendo bene ciò che sapeva su di sé, ed il droghiere invece no.

Ma non disse nulla. Riprese il pacchetto dalle mani dell'esercente, e se ne andò.

Gli venne in mente di portare il cervello alla stazione dei Carabinieri - là avrebbero senz'altro diramato un dispaccio, e trovato il proprietario - ma gli sovvenne che la caserma era dalla parte opposta del paese.

E, nessuno. Incredibile, ma per le strade non c'era nessuno cui mollare il pacco.

Alla fine si rassegnò, trovò un cassonetto aperto, e ve lo depose con cura, accompagnandolo con parole di conforto: "Eh, caro mio, forse, alla fin fine, non servi."

===   ===   ===

Nei giorni successivi (chissà, l'abitudine affina lo spirito d'osservazione) accadde a Pierbartolomeo di notare tre altri cervelli, nei punti più impensati: sopra un'aiuola, in mezzo ad una strada selciata, sopra una panchina.

Ma, appunto, complice l'abitudine, non ci fece più caso.

===   ===   ===

"Io, un cervello?", domandò il direttore. "Mai avuto, dalla nascita!"

"Veramente?"

"Perché, se ne stupisce? Come crede che abbia fatto, io, a divenire direttore?"

===   ===   ===

"Cato, il fenomeno è affatto singolare."

"Già: la si direbbe un'epidemia."

"Di più, direi: una pandemia."

"Ma, allora, il cervello non serve?"

"Forse sì, ma non in questo ambiente, in questa società. Suvvia, professore, prenda atto delle cose: di questi tempi, un cervello può essere più d'intralcio, che di qualche utilità concreta."

"Mi sta dicendo che è meglio non vivere?"

"Ma no, ma no, si figuri. Se mai, che averne uno, di cervello, porta quasi necessariamente a deprimersi. Meglio non rendersi conto dello stato di cose, e vivere allegramente."

===   ===   ===

Il suggerimento di Pierbartolomeo, fatto alcuni giorni prima e così bene accolto da tutti, non si rivelò così brillante.

Anzi, le sue conseguenze furono disastrose.

Naturalmente, tutti gli strali ricaddero su di lui, il povero ingegner Bernasconi, trasformato improvvisamente dagli eventi in capro espiatorio.

Ma lui, tutto sommato, la prese bene.

"Vabbè. Domani è un altro giorno."

Insistette a dire "Domani è un altro giorno" anche quando il direttore gli porse la lettera di licenziamento.

Domani, sarebbe sicuramente andata meglio.

===   ===   ===

I Carabinieri, constatata la notevole quantità di cervelli trovati lungo le vie del paese, disposero che essi fossero traslati ad un'opportuna cella frigorifera, e che alla cosa fosse data pubblicità, in modo che i proprietari potessero passare a ritirarli.

Le richieste, sorprendentemente, furono pochissime.

===   ===   ===

Passavi, di notte, per le vie del paese, e vedevi alcune finestre aperte. L'unica luce proveniva dagli schermi dei televisori (di tutte le dimensioni). E, a giudicare dal modo sincronizzato in cui la luce andava e veniva da ogni finestra, pareva proprio fossero tutti sintonizzati sullo stesso programma.

Cosa ben poco sorprendentemente, dato che il ripetitore televisivo trasmetteva un solo canale - non aveva mai funzionato a dovere.

"Ma", qualcuno si domandava guardando un conduttore famoso circondato da un gruppo di ballerine discinte, "avranno un cervello?"

Il dubbio era legittimo.

===   ===   ===

Accadde tutto per caso, e senza reale desiderio. Pierbartolomeo inciampò nuovamente nello stesso cordolo di quella volta fatale. Ma, adesso, non cadde. Si limitò invece a fare uno strano movimento, mentre cercava quasi disperatamente di mantenersi in piedi.

E, lo vide.

Sul ramo di un albero.

Un cervello.

Un po' raggrinzito, per il caldo e la mancanza d'acqua.

Ma, senza dubbio, un cervello.

Che fosse il suo?

Si avvicinò, con fare quasi circospetto. Lo colse (era infatti, questo, lì a portata di mano).

Si guardò intorno, vide che nessuno passava o guardava dalle finestre, e con un movimento furtivo si tolse il cappello, e rimise il cervello al suo posto.

Di colpo, i suoi ricordi furono ancora con lui.

E, piaceri e dispiaceri. Bene, e male. Dubbi, anche, e non pochi.

===   ===   ===

Che, questa, sia una storia a lieto fine?

Per Pierbartolomeo, forse, sì.

Ma, forse, sarebbe il caso di chiederlo al diretto interessato.

L'affermazione del luminare, circa la ossibile inutilità di un organo cui in fondo nemmeno gli antichi Egizi avevano saputo attribuire una funzione plausibile, resta tutta intera, ed i suoi allievi si stanno arrovellando ancora per trovare una risposta.

Ma, tant'è: giudicate pure, se volete, anche voi.



Mauri Favaron - Agosto 2018

