## La pillola

Ieri, facendo danzare lo sguardo tra titoli e figure di una rivista, il caso volle m'imbattessi in un brevissimo articolo pubblicitario, neanche due colonne, ed una figura piccola piccola, che ritraeva quelle che, se non sbaglio, erano anonime pillole bianche.

Benex (questo il titolo), e vivrai Alla Grande.

Sapendo dell'esistenza di innumerevoli pillole che promettono qualche minuto di vita alla grande, di solito al prezzo di un'intossicazione acuta, mi venne la curiosità di capire cos'avesse questa di diverso, e che ci facesse su una rivista che, oddio, definire impegnata mi pare decisamente un po' troppo.

Feci così lo sforzo di leggere i caratterini, e compresi che si, qui eravamo su un piano molto diverso.

"Grazie al suo esclusivo principio attivo, il bromuro di poliarginina, Benex è in grado di inibire nella maggior parte dei casi la corteccia prefrontale, in modo altamente pensiero-specifico. Può, in particolare, sopprimere dubbi ed incertezze. È in grado, anche, di potenziare i processi intellettivi facilitando l'individuazione della scelta migliore, in tutte le occasioni. Permette, poi, di ridurre ansia e stress da sovraesposizione a brutte immagini e situazioni scabrose. Si raccomanda di non superare i dosaggi massimi indicati."

L'articolo continuava, con le testimonianze di alcuni clienti soddisfatti.

C'era un noto uomo politico, non ne faccio il nome, che dichiarava come, grazie al Benex, gli era riuscito di triplicare la sua presenza televisiva con uno sforzo mentale, a detta sua, nullo.

Un'attrice famosa, che attribuiva al Benex i suoi recenti amori (tutti, mi pare di ricordare, di breve durata).

Un capitano di lungo corso, che giurava d'aver reso molto più diritte le sue rotte.

Ed altri, altri ancora.

Ancora più in piccolo, anacronistici, un misterioso indirizzo, ed un numero di telefono.

Chiamai, naturalmente.

Dall'altra parte del filo, mezzo minuto dopo, una voce rauca, dal curioso timbro nasale.

"Che vuole?"

"Qualche informazione in più sul Benex."

"Ah. Il Benex non è in vendita."

"Non è più in commercio?"

"Non lo è mai stato. Sono io, che decido a chi darlo. E credo proprio che a lei non lo darò."

"Ma scusi, per quale motivo?"

"Ma si è guardata allo specchio? Ha mai avuto qualche conoscenza che conta? Passa, per caso, più di dieci minuti al giorno davanti alla televisione?"

"Come fa a sapere tutte queste cose?"

"Io, so tutto. È il mio mestiere. Conosco le persone. Sapevo di lei, un secondo prima che mi chiamasse."

Non feci in tempo a replicare, perché il misterioso individuo mise giu' la cornetta.

Mi riusci' però di cogliere uno strano senso, come di gelo. Quella voce mi pareva stranamente familiare, ma non mi riusciva di attribuirle un volto - cosa che di solito mi riusciva facilissima.

Che strano, però. Un annuncio commerciale, per una cosa che non si vendeva.

Chiamai allora la rivista. L'ufficio relazioni pubbliche (in realtà un'impiegata dal tono scocciato) mi disse che l'inserzione era stata commissionata da una società estera, svizzera forse, ma non era certa. E comunque non importava: era certamente un prestanome.

"Ma non avete fatto nemmeno una verifica?"

"Ma certo. Per chi ci ha presi?"

Con grazia, glie lo dissi. Non si scompose minimamente.

Nell'inserzione, guardando bene, un numero. Di telefono? Un altro? No: di pillole distribuite. Grandissimo! Almeno, sei cifre.

Possibile, che così tanti...

Ma poi pensai: certo, perché no? Forse, anche ..., che credevo semplicemente un inguaribile insensibile...

Proprio mentre riflettevo, suonarono il campanello.

"Corriere! C'e' una busta per lei!"



Mauri Favaron, Settembre 2018