## La storia di Jack Brady

"Non si può odiare qualcuno di cui hai ascoltato la storia." (Anonimo)

X (un nome difficile da pronunciare) arrivò al paese, che era ormai sera. Nessuno, al momento, notò (era quasi buio) il suo colorito olivastro, il volto scavato, il sacco di juta con le sue povere cose.

Dove passò la prima notte, non lo so. Ma la mattina dopo, era ancora lì, nella piazza, lo sguardo smarrito di chi non sa cosa chiedere, dopo aver veduto mare, e mare, e ancora mare.

Udii le prime parole con cui lo accolsero al paese, "Cerchi lavoro? O guai? Qui di lavoro, per gente come te, non ne abbiamo. Di guai, invece, non hai che da chiederne."

Non rispose nulla. Chi sa, forse non aveva capito una parola. Si limitava a guardare.

Dovevo sbrigarmi, andare al lavoro. Così, uscii di casa e lo persi di vista.

La mattina dopo, non lo rividi. Credetti se ne fosse andato.

Il pomeriggio, seppi che aveva trovato un lavoro, giu' ai campi. C'erano i canali da scavare, il padrone aveva deciso di riconvertire le colture, ma nessuno, in paese, aveva voluto fare un lavoro tanto massacrante. Tranne lui, lo sconosciuto arrivato dal mare.

"Le braccia, vedo, le hai. Immagino tu sappia usare un badile. La paga è un dollaro al giorno. Se vuoi mangiare, Hank ti porterà qualcosa - fanno venti centesimi, che ti detrarrò dalla paga. L'acqua, quella puoi prenderla dal pozzo quando vuoi. Se non hai un posto dove andare, puoi stare nel fienile. E ti consiglio di procurarti un cappello, qui da noi, il sole picchia."

\* * *. * * *

Passarono due mesi, ma alla fine George ebbe i suoi canali, in tempo per la semina.

Due mesi, fanno sessantuno dollari, meno dodici e un centesimo per il vitto, uguale quarantotto dollari e nove cents. Quasi cinquanta.

E, aveva imparato la lingua, lo slang insieme duro e musicale degli altri lavoranti neri della piantagione.

Venne alla banca, ed apri' un conto. Quarantotto dollari. I nove cents li aveva spesi per comprarsi un cappello di paglia.

\* * *. * * *

"Mi stai dicendo che vuoi stabilirti qui." Lo sguardo dello sceriffo era duro, ostile, indagatore. "Ma di te non sappiamo un cazzo di niente. Da dove vieni?"

Lui glie lo disse, un paesino dal nome dolce nella bassa Baviera.

"Ah, un tedesco del cazzo. Vedi, cometichiami, qui da noi, tedeschi, italiani, irlandesi, polacchi, negri, siete tutti la stessa merda. A proposito, ce l'avrai un nome."

Lui glie lo disse.

Brett, lo sceriffo, lo guardò negli occhi, senza tradire compassione. "Stai lavorando da George Brady, vero?" Senza attendere la risposta, scrisse su un foglio, 'Jack Brady. Black.'

"Vai con questo all'anagrafe, e fatti registrare. E, riga diritto. Qui da noi, i gran lavoratori sono benvenuti."

\* * *. * * *

Inizio' in questo modo la storia conosciuta di Jack Brady, bracciante immigrato, venuto a Terry Springs dal mare, dopo settimane di navigazione su uno scassato piroscafo salpato, come tanti altri, da Amburgo, nella camerata comune di terza classe, appena sopra la stiva, metri sotto il livello del mare, in un caldo infernale, in un'aria ferma e soffocante.

Me la raccontò, la sua storia.

Mi disse, dei raccolti andati male, della fame, di una miseria che non riusciresti a immaginarti, in un paesino bavarese ai piedi dei monti, e dal nome tanto carino.

Mi raccontò dei suoi. Di come, risparmiando per mesi, avevano raggranellato il denaro per un biglietto per l'America. Di come, poi, avessero tirato a sorte tra lui ed il fratello maggiore Dieter. Di come la fortuna fosse toccata a lui.

"Vedi? Qui da voi il mondo è una tavola piatta. Dai miei, a ..., è tutto diverso. Guardi a Sud, e vedi i monti, così vicini da poterli toccare. E, l'alba. Non ne hai idea, dell'alba dalle mie parti. Prima ancora che sorga il Sole, vedi gli abeti stagliarsi nel rosa. Poi nell'oro. E finalmente, la luce piena del giorno, che sembra quasi volere illuminare il buio del bosco. Non come qui da voi, che non c'è neanche un albero. Ma, ti adatti. Il bello è ovunque. Devi solo cercarlo."

\* * *. * * *

Jack si sposò, sei anni dopo. Con una donna irlandese, che era arrivata come lui, dal mare, con la fiumana, due anni dopo. Ebbero una figlia, Dolly, e un figlio, Mark.

Mark parti' per la guerra, e non fece più ritorno. Sapemmo, dalle lettere che ci leggeva Jack, che era stato in un posto che si chiamava Omaha Beach, con la quarta ondata. Che poi aveva fatto la campagna di Francia, e di Germania. L'ultima lettera, spedita nel Maggio del '45 da un posto non lontano dal suo paese natale, Jack non ce la lesse. Si limitò a guardare nel vuoto.

\* * *. * * *

Vidi Dolly, che si era fatta una donna bella, di una bellezza prosperosa e riservata, sposarsi con Will Stevens, il figlio dello sceriffo (che sulle prime non parve entusiasta che il suo pargolo volesse mischiarsi coi negri, ma che alla fine, constatata la sua irremovibilità, diede la sua ruvida benedizione). A quanto ne so, il loro fu un matrimonio felice, da cui ebbero tre figli, due femmine e un maschio. Una di loro, Dora, che aveva il pallino dei numeri, avrebbe fatto poi l'università, e sarebbe divenuta una professoressa importante a Berkeley.

\* * *. * * *

Jack se ne andò, serenamente, una notte di Maggio. Due anni dopo lo segui' sua moglie Ann. I loro discendenti, tranne Dora, restarono a Terry Springs, facendo gli agricoltori - come chiunque altro. So di un Dieter Jr, che è stato sindaco.

\* * *. * * *

Questa è una storia inventata.

Una bugia, dunque.

Nella realtà, dubito sia mai esistito un posto dal nome Terry Springs, ma se anche lo avesse fatto, non è il mio.

Anche Jack, Ann, lo sceriffo, Dora, e tutti gli altri non sono mai esistiti, nel mondo reale.

Ma, avrebbero potuto benissimo.

C'era un tempo, non poi così lontano, nel quale i "negri" eravamo noi. E non lo dico per averlo detto, ma per testimonianza diretta di alcuni amici americani, figli di immigrati dal Sud (nel caso, il Sud della Germania, ed è per onorare la loro memoria che ho fatto arrivare Jack da lì), che ricordano bene com'è andata.

Il mio augurio è, che non ce lo dimentichiamo anche noi.

(Mauri Favaron - Agosto 2018)
