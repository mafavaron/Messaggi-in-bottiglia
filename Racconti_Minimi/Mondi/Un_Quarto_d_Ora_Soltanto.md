## Un quarto d'ora soltanto

La Casa (tecnicamente la Magione delle Libertà) si stagliava, nera e lucida con le sue facciate in vetro oscurato ed acciaio, tra le abitazioni del quartiere, polverose e malmesse.

Quando Elvia e Rolando vi giunsero, con il loro biglietto premio, faticarono un poco per capire dove fosse l'entrata. Ed avrebbero faticato ancora di più, se non fosse loro accaduto di notare un omino che usciva furtivo da quella che tutto avrebbe potuto apparire, tranne che una porta.

Ma era là, inequivocabilmente, con tanto di campanello.

Fu Elvia a suonare - Rolando pareva un po' timoroso.

Aprirono subito. La porta girò sui cardini silenziosamente, lasciandoli entrare in una stanza in penombra. Di là, una reception, e dietro di quella una bella signora, forse sulla cinquantina, dai capelli biondi che parevano naturali. Elvis notò le sue mani molto curate, ed il vestito, di marca, dal disegno a fiori, forse una misura in meno del dovuto.

"Vi stavamo aspettando", disse la signora. "Siete... ecco: Rolando ed Elvia Sammartini."

Rolando annuì.

"Conoscete le regole?"

"Credo di sì", disse Elvia.

"Comunque, mi dicono di dar sempre un ripasso ai nuovi clienti. Ricordate: soltanto un quarto d'ora. Di più, potrebbe essere pericoloso."

La signora consegnò ai due un opuscolo, dalle pagine patinate.

"Durante questo quarto d'ora, potrete essere voi stessi."

"Completamente?"

"Sì. Quel voi cui normalmente non date voce."

"Dobbiamo... Dobbiamo restare insieme, durante il quarto d'ora di Libertà?"

"No, a meno che lo vogliate. Normalmente, no. Il quarto d'ora di Libertà è un'esperienza individuale."

"Possiamo scegliere destinazioni differenti?"

"Certo. Purché siano indicate nell'opuscolo che vi ho dato. Vi do un altro consiglio: prendetevi tutto il tempo che vi occorre, per scegliere la vostra destinazione. Non vorrei che una scelta poco oculata vi rendesse l'esperienza sgradita."

"Diceva, che può essere pericoloso?"

"Be', può esserlo. Accade molto di rado, ma accade. Ci sono state persone che, messe di fronte al loro reale sé, hanno perduta la loro mente."

=== === ===

"Quale destinazione hai scelto?"

"Te lo dirò dopo."

"Bene, farò altrettanto anch'io."

"Che ti sembra della signora alla reception?"

"Non so, aveva un che..."

"Di irreale?"

"Non so. Forse irreale non è il termine più adatto. Ma c'era qualcosa di strano."

"Non potrebbe essere, che il quarto d'ora di Libertà sia già cominciato? Che la signora ne fosse una parte? Che la cerimonia della scelta della destinazione faccia parte del gioco?"

"Perché pensi una cosa del genere?"

"Non so che dire. Qui tutto sembra... Fuori posto?"

=== === ===

Una piana, vastissima, si intuiva da ogni lato. Il buio, però, impediva di farsi un quadro preciso del posto. In quel momento, l'unica cosa che colpiva era l'odore nell'aria.

O meglio, l'assenza di odore.

Di colpo, senza quasi preavviso, un chiarore rosso si annunciò verso Est (probabilmente, Est). L'aria (com'era fresca!), tersa come in una bella giornata di Settembre, forse anche di più, non mostrava né nubi, né velature. Soltanto il chiarore, che con grandissima rapidità si stava facendo luce.

E spuntò, finalmente. Come il Sole. Ma, molto più rosso. All'inizio non si rese conto di quanto fosse piatta, e larga, la parte che spuntava dal terreno.

L'alba durò per un tempo lunghissimo - almeno due ore. La stella rossa, enorme, riempiva quasi il cielo, senza però riscaldare. Non poteva essere il Sole!

(O lo era, forse? Da qualche parte aveva letto che un giorno lontano il Sole si sarebbe spento, ma prima di allora sarebbe divenuto una gigante rossa; e, forse, la sua superficie esterna avrebbe ingoiato i pianeti rocciosi, trasformandoli in passerelle di vapori.)

La luce, non era vera luce. Non gettava ombre. O meglio: talmente grande era il Sole, che ti illuminava quasi da tutte le parti, proiettando un'ombra grandissima, evanescente e sfumata.

Si guardò in giro, cercando se per caso vi fosse qualcuno. Non vide nulla. Nemmeno un albero. Un animale.

Si accorse che non c'era alcun segno di vita visibile. Solo una landa piatta, dal colore rossiccio (ma forse, era conseguenza del colore rosso della strana luce).

Provò, per un attimo, un inebriante senso di libertà. Quasi una bastonata. Poteva, si rese conto, andare ovunque. Esplorare. Verso il mare. Gli era venuto, all'improvviso, il desiderio del mare.

(Ma c'era ancora, il mare, a quel tempo?)

S'incamminò, verso il Sole - una direzione valeva l'altra.

Avvertì lo scricchiolio del terreno sotto i piedi. Un pensiero giunse, appena accennato: sembrava lo scricchiolio, quel suono di passi, di milioni di piccoli scheletri sul fondo di un mare morto da eoni.

Si chinò per guardare meglio, ma non notò nulla di strano, a parte che il suolo sembrava ricoperto da piccoli aghi appiattiti, grigi, lunghi qualche millimetro. Sembravano quasi dei licheni, essiccati da chissà quanto tempo.

Si alzò, ma solo per un attimo, una brezza leggera.

Cercò di capire se, per caso, nell'aria si potesse distinguere un sentore d'acqua, senza trovarne.

E s'accorse, distintamente, per la prima volta, che aveva sete...

=== === ===

La Toscana?

Colline dolci, e prati, e sulle cime un cipresso, o un pino italico, o un gruppetto di cipressi.

E verde. Verde brillante, verde coltivato, per ogni dove, ove non interrotto da un reticolo di stradine bianche, a malapena visibili.

Si accorse d'essere in cima ad una delle collinette, al centro di un cerchio rado di cipressi, che emanavano un profumo greve, pomeridiano.

V'erano poche case. Non automobili, non strisce bianche nel cielo.

E, infiniti suoni. Uccelli. Stormire delle fronde nella brezza lieve. L'abbaiare lontano di un cane. Il bramito di un cervo? (Cervi? Bramiti? Ottobre?)

E, gente.

Gente che danzava in cerchio. Uomini e donne, vestiti con abiti dai colori sgargianti, attillati (ricordò d'averne visti di molto simili s'un quadro) (il Rinascimento? Firenze?).

Dicevano qualcosa, mentre passavano avanti lo sguardo.

Cosa? Parevano voci lontane, non interamente discernibili.

Ma si fecero più chiare.

"Rosso, per i nati."

"Nero, per la notte."

"Blu, per il cielo."

"Bianco, per il Sole."

"E rosso, rosso ancora, per i non nati."

"Aconito e maggiorana."

"Code di lupo."

"Denti di allocco."

"Non temere!"

"Non se ne accorgerà!"

"Minestra di aconito."

Si sentì trascinare per una mano, verso il cerchio. Chissà perché, non si oppose.

Il punto di vista cambiò. Questa volta, l'anello di cipressi roteava, e, dietro, il cielo blu.

S'accorse di una strana colonnina bassa, quasi un piccolo altare, al centro dei cipressi - cinque, in numero.

Un uomo pareva intonare una salmodia, in una lingua sconosciuta.

Una delle donne fece l'atto di spogliarsi, seguita dagli altri, e dalle altre.

"Anìm aloth!"

"Sadani baroth!"

"Vieni, vieni!"

"Rimani tra noi!"

Si accorse d'avere tutti gli occhi puntati addosso, e si sentì a disagio.

"Sappiamo che lo vuoi!"

"Sappiamo che lo desideri!"

Desiderare? Cosa?

Cercò di abbandonare il cerchio, ma la mano che tratteneva la sua si strinse in una morsa d'acciaio, da far male.

"Verra?"

"Dipende solo da te!"

"Chiama, e verrà!"

Chiamare? Chi?

"Non v'è cena senza invitati!"

"Non c'è sacrificio, senza vittima!"

"Verrà? Verrà?"

Capì a chi si riferivano, e un brivido freddo s'impadronì della sua schiena.

No.

No!

La mano che tratteneva la sua come una morsa parve dissolversi, e le persone danzanti svanirono gradualmente, davanti ai suoi occhi.

Si trovò, in solitudine, a danzare in cerchio intorno ad una strana colonnina, che pareva un altare, al centro d'un cerchio di cinque cipressi.

=== === ===

"Come vi sentite?"

Elvia e Ronaldo parevano assenti.

"La prima volta capita a tutti. Trovarsi a confronto con sé stessi, interamente liberi, può essere un'esperienza sconvolgente."

I due non risposero. Guardavano lontano. Poi, tra loro.

"Vi consiglio di lasciare passare del tempo, e raccontarvi le vostre esperienze, quando vi sentirete pronti. Siate sinceri. Molte coppie ne hanno beneficiato."

Li guardò, fece come per accomiatarsi da loro, ma si fermò.

Aggiunse una sola frase.

"Non sarà facile."



Mauri Favaron, Settembre 2018.



Siamo insieme bene, e male. Esseri razionali, ed animali.

Aneliamo alla libertà - e insieme, le regole ci tranquillizzano.

Soprattutto, siamo molto, molto di più. Non necessariamente nel modo in cui "vorremmo" essere.

Non possiamo interamente farlo, ma sarebbe utile, almeno un poco, esserne consapevoli. E, tolleranti.

Questa, né più, né meno, è (secondo me) l'essenza della Conoscenza.

Del Libero Arbitrio, anche.

In quanto ai due personaggi, immagino vi sarete fatt* un'idea su quale esperienza ha vissuto ciascuno di loro, in quel quarto d'ora. La mia domanda è: ne siete, assolutamente, sicur*?
