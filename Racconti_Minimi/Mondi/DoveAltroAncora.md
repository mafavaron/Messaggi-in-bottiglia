## Dove altro, ancora?

Il mio nome è Quinto Sulpicio Ultimo, legato della Legione XII "Aquilifera".

Anni sono trascorsi, dal mio ultimo rapporto.

Ma credo che, giunta la legione finalmente al mare, la missione a me assegnata sia ormai suggellata.

E finalmente, vi è tempo per scrivere.

=== === ===

Gli abitanti di questa remota plaga, gente pacifica, non hanno mai udito, né letto, della potenza di Roma.

Per quanto ciò possa apparire stupefacente, così, pure, è. Infinita singolarità, del mondo.

Cosa anche più singolare, essi paiono intendere, sia pure con difficoltà, la nostra favella. Dicono, di mercanti venuti da Occidente che parlavano la nostra medesima lingua. Da loro ne hanno appresi i rudimenti.

Come non temono l'Imperatore, costoro non riconoscono, tra loro, né re, né capi.

Ricimero, comandante dei miei ausiliari germanici, dice che questa loro usanza è simile ad uno dei costumi della sua gente.

In molte altre loro abitudini, gli indigeni sono affatto differenti dai Romani. Tengono, ad esempio, in grande considerazione le loro donne, che conducono una vita libera e licenziosa. Per quanto ne siano capaci, non si avventurano mai nel mare aperto, temendone gli spiriti. Non hanno proprietà, sostenendo che in tal modo nessun predone potrà mai loro contenderle.

=== === ===

Ho mandato Fulvio, il mio secondo centurione, a far provvista con una squadra.

Sono rientrati, dopo due giorni, senza Evio, una delle nostre guide più fidate.

Né Fulvio, né gli altri lo hanno più veduto, dopo averlo per breve tempo perduto di vista.

Né hanno potuto seguirne le tracce, sul terreno spugnoso.

Domani ne celebreremo il ricordo.

Oggi divideremo il bottino.

=== === ===

Al contrario di noi, gli indigeni non tengono per vera alcuna divinità.

Le uniche figure che temono sono gli spiriti del mare - spettri di cui credo d'avere già scritto, tempo fa.

E nondimeno, sono tra essi alcune persone cui creditano il potere di guarire i mali, e dialogare con la natura.

Questa barbara credenza sta lentamente prendendo piede tra i legionari e gli ausiliari.

Dovrò prendere provvedimenti, prima che essi abbiano a dimenticarsi dell'Imperatore di Roma.

=== === ===

Durante una delle missioni di esplorazione, la pattuglia ha rinvenuto una moneta, con l'effigie dell'Imperatore Traiano.

Nessuno sa come questa moneta sia giunta in queste plaghe. Certo, per arrivare ci ha messo appena più tempo di noi.

=== === ===

Erain, la sciamana. E' costei, che sta diffondendo voci tra i miei legionari.

Ha un cattivo influsso.

Più vicino a Roma, non avrei esitato a farle strappare la lingua, e mozzare il capo.

Ma qui, in terre straniere, circondati da ogni parte da popoli barbari, ritengo non sia utile farlo. Sarebbe di cattivo auspicio, e lugubre vista.

=== === ===

Un altro giorno di pioggia, e nebbia.

Il freddo gela, anche oggi, persino le ossa.

Arteis, l'aruspice, ha tratto pessimi presagi dai suoi intrugli.

Anche oggi, abbiamo perduto tre compagni, per l'attacco di un animale simile ad un orso, ma dal pelo bianco, e di enorme dimensione. Abbiamo faticato non poco per ucciderlo.

Se non altro, quest'oggi avremo carne fresca.

=== === ===

Un aspetto singolare di queste parti, è che il giorno non cede mai il suo dominio alla notte. V'è crepuscolo, dal vostro in poi, ma noterai nel cielo sempre un certo chiarore.

=== === ===

Questa mattina Huvengh, uno dei nativi, è venuto al campo, e mi ha cercato. Le guardie mi hanno svegliato, e lui, con il suo latino stentato ed a gesti, m'ha domandato d'accompagnarlo alla riva del mare.

Acconsentii, di malavoglia, l'ora essendo ancora propizia al sonno.

Una volta raggiunta la riva, vidi un prodigio quale mai nessuno ha mai avuta la fortuna d'assistere nella mia Cuma.

Nel mare nuotavano, a decine, creature simili ai nostri delfini, ma immensamente più grandi, e dal mantello screziato, chiaro.

Sul muso recavano una zanna, diritta ed insieme ricurva all'aspetto, lunga non meno di tre piedi, appuntita quanto una lancia trace.

Nonostante il loro terribile aspetto, i levitano si muovevano con calma aggraziata, quasi non temessero minaccia.

Mal glie ne incolse, perché i nativi posero a mare due imbarcazioni sottili, fatte di listelli d'osso di qualche creatura marina e coperti di pelli, e li inseguirono, catturandone due.

Una volta a riva, potei esaminare le bestie con calma, e sì, ne ravvisai la somiglianza con i nostri delfini.

Oggi, perduti altri due compagni. Senza una ragione apparente. Una febbre improvvisa, forse. Od un maleficio.

=== === ===

Oggi è giunta voce che al villaggio di Huè-Sìn, a tre leghe dal campo, è scoppiata una rivolta. Gli abitanti hanno rifiutato di pagare i tributi dovuti all'Imperatore.

Ho deciso d'inviare sul posto una squadra di cavalieri, con l'ordine di sterminare tutti gli abitanti, uomini, donne, e bambini - soprattutto i bambini - e di riportare la testa del loro duce.

Che ciò sia di monito, a chiunque osi opporsi al volere dell'Imperatore.

=== === ===

M'è dolce il divagare nei ricordi.

Capri, ed il suo mare luccicante. Azzurro, e non già grigio, come dev'essere il mare.

La villa dell'Imperatore.

Le spiagge, e cale.

I banchetti, ed il molle giacere al triclinio, circondato da giovani membra.

Il Sole.

La squadra di cavalieri, inviata per sedare la rivolta, è rientrata, senza subire perdite.

Il decurione mi ha detto che, una volta giunti al villaggio, lo hanno trovato in fiamme, senz'anima viva.

Non avendovi altro da fare, sono rientrati per la via della spiaggia, senza incidenti, né novità di rilievo.

=== === ===

Nella notte, od in quella che si può dire tale, hanno risuonato cupi tamburi. Là, oltre la palizzata, oltre il limite del bosco di abeti.

Ricimero mi ha fatto uno strano racconto.

Mi ha detto che nemmeno la sua gente riconosce un re.

In tempi d'avversità, sono usi eleggere un primo tra pari, e lo onorano come fosse il sovrano.

A lui si sottomettono, e di lui eseguono gli ordini.

Quando i tempi si fanno più clementi, tutto ciò ha termine, e la vita riprende come prima.

E' a volte accaduto, che le avversità non si fossero concluse.

Ed in tal caso, constatata l'ira del dio Giove, è d'uso tra essi di sacrificargli quel loro re temporaneo.

Ben instabile dev'esser la vita, tra quelle genti. Instabile, al punto che credono loro persino Giove, e Giunone, e tutti gli dei, essere mortali.

=== === ===

Sono solo.

Solo, in terra straniera, da genti straniere circondato.

Ieri mattina, di buon'ora, l'ultimo legionario è venuto ad accomiatarsi da me, ed ha lasciato, come gli altri ai quali le mura d'Averno non s'erano ancora spalancate, le mura sicure dell'accampamento.

Gli ho augurato buona fortuna, e consegnate alcune delle mie lettere, casomai incontrasse qualcuno cui consegnarle.

Si è accomiatato da me, con le lacrime agli occhi. Si è voltato, ed è partito, senza voltarsi indietro.

Ne ho accompagnato il cammino sino alla porta del decumano, e l'ho inseguito con lo sguardo perdersi nella foresta, augurandogli vita, e ritorno.

Ma forse, siamo troppo lontani.

Forse, la distanza cancella i luoghi, lontani ormai, dai quali siamo partiti.

Sono ora qui, sulla riva del mare.

Tra breve salirò sulla lancia, che i nativi hanno preparata per me.

E prenderò il mare.

Oltre.

Ed oltre ancora.



Mauri Favaron, Settembre 2018