## La Leggenda di Bregazzana

Il nome di questo paesino, Bregazzana, credo suoni a chiunque del tutto sconosciuto, e pure, stranamente familiare.

L'abbiamo scoperto, io e Massimo Favaron, in occasione di una delle nostre peregrinazioni, molti e molti anni fa.

Per farla breve, due persone, con quelle allora rarissime bici che permettevano di andar per monti, ci chiesero conferma, se proprio quella fosse la strada per Bregazzana.

Rispondemmo che probabilmente sì, anzi, quasi di sicuro, era proprio la strada giusta.

I due ringraziarono, e sparirono veloci sul sentiero, proprio nella direzione che avevamo loro indicata.

Non li vedemmo più, per tutto il resto della giornata. Ma si capisce, potevano benissimo essere rientrati per qualche altra via, fuori vista.

Poi, grazie ad un incontro fortunato, quanto casuale, sapemmo la verità.

Bregazzana è il luogo nel quale, ti capitasse di perderti veramente bene, ma così bene da non riuscir proprio a raccapezzarti più, e non riuscire a tornare a casa, la strada, come per magia, ti condurrà lì, proprio a Bregazzana.

Ed una volta lì, con pretesti, o lusinghe, o con il semplice aiuto della curiosità, non ti riuscirà mai più di rientrare.

E', Bregazzana, un posto singolarmente ospitale. Ti capitasse di arrivarci, vi troveresti gente d'ogni tipo. Udiresti parlare tutte le lingue del Mondo, ed avresti il tempo d'impararle. Forse, di foggiarne di nuove.

E' come una piccola Atene al tempo di Pericle, Bregazzana. Il tono dei discorsi, esaurite presto le futilità, si sposta su argomenti elevati. Sull'essenza. Sulla ragione dell'Arte, della Poesia.

Non fa meraviglia, che le persone arrivate a Bregazzana, passato un inevitabile periodo di adattamento, abbiano a migliorarsi, a desiderare di esprimersi, in un modo o nell'altro. E non li turba il pensiero che, nessuno mai, tranne gli abitanti, leggerà o guarderà o ascolterà mai le tue opere.

Qualcuno si chiederà, "Ma è il paradiso?", oppure, meno ottimisticamente, "l'inferno?"

No, a Bregazzana ci si capita in vita. Si lavora (sul monte, o nei campi, o nelle poche officine). Si continua a vivere.

Solo, senza mai riuscire a tornare alla vita di prima, ai propri affetti, alla baita.

Mauri Favaron, Settembre 2018

La Bregazzana reale non è facilissima da raggiungere: si trova ai piedi del Monte Martica, appena sopra Varese. Un tempo, ben due strade vi conducevano. Di queste però, una, quella che partiva dalle Grotte di Valganna, è ormai chiusa da molti anni.

La Bregazzana-Bregazzana, invece, quella vera insomma, è creatura di fantasia. Da anni, ormai fa parte del nostro lessico familiare, ma essendo appunto vera, anzi verissima, mi è parso il caso di condividerne la conoscenza. Così, tanto per saperlo: chiunque di noi potrebbe cascarci, e restarne invischiata.

Di sicuro, i due ciclisti di montagna che incontrammo quella volta ci saranno finiti dentro.
