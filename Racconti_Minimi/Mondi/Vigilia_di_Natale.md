## Vigilia di Natale.

Erano le sette di mattina. L'alba stentava a dispiegarsi, nell'aria gelata, tanto fredda che la nebbia non si mutava nemmeno in neve.

Scorreva, il fine, le rive che tentavano di coprirsi di trine di ghiaccio, subito rotte dalla corrente.

Se alzavi un attimo la testa dalla trincea, potevi quasi vederli, i Russi. Sentirli, anche.

Erano giorni, che si facevano sentire. Di tanto in tanto, un canto. Qualche volta, qualcuno di loro chiamava, "Talianski!"

Tra qualche tempo, non ci sarebbe stato che silenzio. E allora avresti avuto la conferma, che qualcosa era davvero cambiato.

Accadeva sempre così, dall'altra parte del fiume. Parole, canti. Poi, silenzio. Poi, l'offensiva, centinaia di loro che correvano verso la riva, le mitragliatrici, e poi silenzio ancora.

"Vacca boia, che freddo."

Il Borelli si lamentava, ancora, del gelo. O se la prendeva con qualcosa, col freddo quando faceva freddo, col caldo altrimenti, col reggimento ancora.

Cummino, invece, guardava, sporgendosi quasi dall'impalcato. Guardava in direzione dei Russi, senza poterli vedere.

Forse faceva bene, il Borelli, a lamentarsi di continuo. L'altro ieri è passato a trovarci il capitano, portando con sé due, che non avevo mai veduto, con delle bisacce pesanti. "Si prevede una nuova offensiva. Questa volta verranno con i carri. Vi dividete a gruppi di tre. Ogni gruppo una buca. Quando passano i carri, uno esce e lancia una di queste. Mi raccomando: accendete lo stoppino solo prima di lanciare."

Due bombe molotov, come le chiamano dall'altra parte. Per fermare i T-34?

Aspettiamo.

Abbiamo passato tutto ieri, a scavare le buche sulla riva.

I Russi, stranamente, hanno lasciato fare.

\* * *    * * *    * * *

"E' la vigilia di Natale!"

Dissi al Binda di non dire fesserie.

Ma dovetti ricredermi: era davvero la vigilia.

Strano, come i giorni sembrino tutti uguali.

Anche oggi, cielo di piombo, e gelo. Freddo, tanto freddo, che ti entra nelle ossa, non lo puoi scacciare, e freddo ancora.

Dall'altra parte, ancora voci. Bene. Non sarà oggi.

"Finirà mai?"

"Finirà, finirà. Vedrai. Prima che ti immagini."

"A quest'ora, a casa, il sole scendeva dietro il monte, verso Grosso."

"Di sicuro scende ancora. E' qui, che non scende mai."

\* * *    * * *    * * *

Stare nella buca, è peggio che la trincea.

Li vedi, di là.

E il vento, pare non faccia nemmeno caso alle pareti del nostro cratere. E fosse, almeno, un cratere. Non è sabbia questa qui, è cemento, e ghiaccio.

Le mani, dure. I piedi, duri. La pesante sta lì, speriamo non si inceppi con il freddo.

I T-34, dalla parte di là.

Non hai niente da fare, nella buca. Solo osservare, aspettare, e aspettare ancora.

Il sole, se così possiamo chiamarla quella immagine lontana, offuscata in questa nebbia maledetta.

"Invece di queste due qui, potevano darci due bottiglie di grappa."

Rido, non so perché, non ne avrei motivo.

Non c'è un uccello, in cielo. A casa era pieno di uccelli.

Chissà, se in questo fiume ci sono i pesci.

Se ci sono, se ne staranno al riparo.

\* * *    * * *    * * *

Era notte, ormai. Il gelo si era trasformato in una lama, che passava col vento attraverso le ossa. Potevi sfregarti le mani, battere i piedi, ma non c'era niente da fare.

Aspettiamo il cambio.

Invece del cambio, si materializzò all'improvviso dal buio una figura. Uno dei nostri. Un tenente. ci alziamo, salutiamo. Comodi.

"E quelle?"

"Signor tenente, le hanno portate dal reggimento. Per i carri."

Mi guardò. Uno sguardo duro, indagatore. Poi parve addolcirsi.

"Datemele."

Glie le demmo.

"Non riesco ad aprirle, ho le mani troppo fredde. Tolga il tappo."

Ci fece versare il contenuto al centro della buca. Lo accendemmo, e subito si levò un fuoco polveroso, dal fumo nero. Ma, caldo.

Mi voltai per ringraziare, ma come feci per dire, il tenente era scomparso.

\* * *    * * *    * * *

Tornammo, alcuni.

Quella notte di Natale, la ricordo ancora, come fosse oggi.

Ricordo il fuoco, e oltre, la morsa del gelo. La luce. I Russi, che non hanno sparato - nonostante tutto.

Una piccola cosa, ma di quelle che ti ricordi per tutta la vita.

Del tenente, non seppi più nulla.

Forse, non era mai esistito.

\* * *    * * *    * * *

Un pomeriggio, di Dicembre, in piazza del Duomo, a Milano, lo vidi.

Mi parve lui. Sì, era lui, proprio lui!

Feci come per avvicinarmi, cercando di farmi largo nella folla.

Era in abiti civili, ma senza dubbio, era lui.

Cercai di raggiungerlo - volvo salutarlo, ringraziarlo. Ma, come quella volta, lo persi di vista.

Mauri Favaron, Agosto 2018



#### Post-scriptum

Certo, ho aggiunto alcuni particolari.

Ma la storia è vera, raccontata da un vicino di casa che là, sul Don, c'era stato.

Il Tenente, sul fiume e in Piazza del Duomo, è un personaggio reale, anche se nessuno può, a questo punto, pronunciarne il nome.

Come è vera la storia delle molotov per fermare i T-34, delle buche, dei fuochi.

In memoria di chi, dall'una e dall'altra parte, c'è stato....

