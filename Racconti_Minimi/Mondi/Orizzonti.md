## Orizzonti

La sonda - in realtà una piccola nave dalla bella forma a disco - si appressò al Pianeta seguendo una traiettoria puramente inerziale, usando i motori appena il necessario, per frenare quel tanto che bastava per l'inserimento in un'orbita dalla forma di un'ellisse molto schiacciata.

Come per non disturbare.

===   ===   ===

Lavius, comandante della missione, era persona pragmatica, come si addice ad un capitano. ("Persona", ai nostri tempi, avrebbe potuto apparire un po' singolare, detto di un prodotto molto avanzato d'intelligenza artificiale; ai suoi tempi, conta l'essere un'intelligenza, tutto il resto irrilevante).

"Bene. Siamo arrivati. Vediamo di usare il nostro tempo nel modo migliore."

===   ===   ===

"E' strano", disse Gerhard, lo specialista scientifico. "Molto strano. I miei strumenti rivelano che c'è vita ovunque, ma non riescono a localizzare una singola creatura."

"Forse sono troppo piccole, per poterle vedere."

A parlare era stata Lea. Tuttofare, ufficialmente, ma, in quella minuscola comunità chiusa, anima riflessiva.

Gerhard non rispose, concentrato com'era sul visore. Lettere e numeri misteriosi scorrevano rapidi, bianchi sullo sfondo azzurro scuro.

"Se solo potessi inviare degli impulsi di sondaggio..."

"Conosci gli ordini. Soltanto sensori passivi. Non lo sappiamo, se i tuoi raggi potrebbero far loro del male."

===   ===   ===

Correnti impercettibili di elettroni, e campi magnetici invisibili, scorrevano tra la sonda ed il pianeta, avvolgendosi tra loro e trasfigurandosi in modo bizzarro, embrione di un collegamento che, in quei momenti iniziali, non aveva alcun significato particolare.

E pure, dal pianeta erano già arrivate alcune parole - se così desideriamo chiamarle. Successioni di impulsi che, conteggiati, rappresentavano i numeri primi più piccoli. Tentativi, di un protocollo di trasmissione. Di dialogo.

Nessuno dei viventi dell'equipaggio se ne accorso. All'inizio, la cosa fu una questione privata tra il pianeta (le sue creature), ed il sistema automatico di navigazione, un'altra intelligenza artificiale tra le tante della nave; sofisticata, certo, ma in qualche modo immaginata come più umile delle altre, impegnata com'era a svolgere compiti per lo più dozzinali.

Fu Lea, molte ore dopo, e per puro caso, a scoprire che era stato stabilito un contatto (qualcosa, infatti, pareva non funzionare bene in uno dei plessi neurali del sistema di navigazione). Ne rimase sbalordita.

Le carte stellari a malapena menzionavano il sistema solare di quel pianeta remoto, e men che meno dicevano di una presenza di vita. La missione della sonda, e del suo equipaggio, era di vedere se il pianeta fosse adatto per stabilirvi una base temporanea. In vista, chissà, di un'installazione permanente, magari secoli dopo, lungo una qualche nuova rotta commerciale dell'Umanità, in piena espansione.

===   ===   ===

"Sì, è un fatto decisamente inaspettato." La voce, chiaramente artificiale, di Lavius giungeva (inusualmente anche lei) chiara. Ma orecchi allenati dal tempo di una lunga convivenza non fecero fatica a cogliere una punta di tensione.

Toccò a Gerhard, in qualità di ufficiale scientifico, prendere le fila del discorso.

"Chi sei?"

"Sono io. E tu?"

"Sono Gerhard Seemann, lo specialista di missione della nave Pegasus"

"Cos'è una nave?"

"Una nave... è un veicolo, che naviga. Che racchiude il suo equipaggio."

"Ora ti vedo, nave. Sei quella piccola stellina comparsa qualche tempo fa. Non immaginavo tu potessi essere viva."

"Veramente, non è la Pegasus che è viva: sono i membri del suo equipaggio."

===   ===   ===

"Quanti siete, sul pianeta?"

"Mi dispiace, non posso rispondere. Non comprendo il significato della domanda."

"Sei uno di tanti?"

"Uno."

"Ci sei solo tu, sul pianeta?"

"Si. Siamo solo io."

"Che cosa intendi dire? Perché dici siamo, invece di sono?"

"Sono una pluralità. Come del resto tu, nave. Sono anch'io un equipaggio."

"Quindi, contieni degli individui?"

"Non capisco la domanda. Ma desidererei comprenderla."

"Io sono un individuo. Ogni persona dell'equipaggio è un individuo."

"Anch'io sono un individuo."

"Di tanti?"

"Perché me lo chiedi? Sono tanti individui, anch'io!"

===   ===   ===

La Pegasus scivolava veloce lungo il nastro invisibile dell'orbita, nel punto più vicino al pianeta.

Da quella distanza, si poteva distinguere chiaramente un pianeta velato, circondato da un'atmosfera insieme caliginosa e stranamente azzurra.

Della superficie non si discerneva alcunché di definito. C'erano figure strane, che potevano essere continenti, o mari, od immense foreste. Certo non poteva sfuggire la singolare bellezza di quel luogo.

Una bellezza che pareva quasi fuori luogo, così lontano dal brulicare della vita.

"No," disse la creatura, "non mi riesce di vedere come possano esistere intelligenze che non contengano una pluralità. Lo posso accettare come una premessa logica, ma non ho mai avuto esperienza di qualcosa di simile."

Lea ne rimase colpita.

Forse, la Creatura aveva ragione, si disse.

Lo disse, anche.

Sì, riconobbe, in fondo anche noi individui siamo pluralità.

La Creatura interruppe il flusso dei suoi pensieri.

"Come pensi, tu, nave-Pegasus-individuo-Lea?"

Lea cercò una risposta, ma la Creatura la anticipò ancora una volta. "Il tuo, è un dialogo. Domande, e risposte. Soggetti, dunque."

Che strano, pensò. Pareva che la Creatura riuscisse a leggerle nei segreti più riposti della sua mente. Ma non ne restò spaventata: le pareva, anzi, che la Creatura conoscesse lei molto bene, come un'amica di lunga data. Con una punta di amarezza, dovette riconoscere che la cosa non era, purtroppo, reciproca.

"Dai tempo. Non aver fretta."

===   ===   ===

"Che cosa mi sa dire di questa novità?"

"Ancora poco, comandante. E' una struttura dell'alta atmosfera. Dal colore, la si direbbe costituita da cristalli di metano - ma lo spettroscopio per il momento non conferma. E' molto più larga, che spessa. Quando dico larga, voglio proprio dire grandissima. E' visibile senza telescopi. Almeno un migliaio di chilometri di diametro. E, si sposta nell'atmosfera seguendo esattamente la nostra orbita."

"Come se la Creatura cercasse d'interporre qualcosa, tra sé e la Pegasus?

Lea intervenne.

"A proposito, credo dovremmo darle un nome. Non possiamo limitarci a chiamarla Creatura."

"Non credo sia necessario", disse Gerhard. "Non aggiungerebbe nulla, a quello che è. E magari ci ostacolerebbe. Ci renderebbe meno obbiettivi."

Sul momento, Lea non disse nulla.

Ma era evidente che la questione restava aperta.

===   ===   ===

"Potrebbe essere una lente, non una barriera."

"Lente?"

"Ho notato che non ha nulla di materiale. Una miriade di cristalli di ghiaccio, che si formano e si dissolvono continuamente, dando l'illusione d'uno spostamento a grandissima velocità."

"Con quali strumenti?"

"Certo, non potenti come i tuoi. Comunque, abbastanza precisi."

===   ===   ===

"Adesso, nave, ti distinguo meglio!"

(Già, una lente!?)

===   ===   ===

"Si chiama Ella."

"Te lo ha detto la Creatura?"

"No. L'ho pensato io. Credo sia molto appropriato."

"Ella. Un nome che in fondo non vuol dire nulla.. Potrei abituarmici forse anch'io."

===   ===   ===

"Siamo in pericolo, le dico."

"Cosa glie lo fa pensare, signor Seemann? Ella non ha mai manifestato alcuna intenzione aggressiva."

"Lo vede, comandante? Anche lei la chiama con quel nome."

"E' più corto di Creatura. E suona meglio, nella frase."

"Ma non capisce, perdiana? Quella cosa è sempre stata in vantaggio su di noi. Ha stabilito lei, o quello che è, il codice per comunicare con noi. E' sempre due o tre mosse avanti. Alla superficie non sembra, ma l'iniziativa delle nostre conversazioni è sempre sua."

"E questo la spaventa?"

"No, certo che no. Ma lo vedrà anche lei, che ci sta manipolando."

Lavius parve sorridere.

"Ne parla come fosse una donna."

Reinhard s'interruppe, rosso in viso.

"Io non so, quella cosa. Che cosa voglia da noi."

"Tenga conto, signor Seemann, che siamo stati noi a venir qui."

===   ===   ===

Lea guardava, con attenzione, il mutare rapido ed aggraziato delle sfumature cangianti di blu nell'atmosfera del pianeta.

"Ella, hai detto che non conosci intelligenza che non sia anche una pluralità. Come facevi a saperlo? Riesci a percepire noi come entità localizzate?"

"Riesco."

"E, puoi anche percepire i pensieri di ciascuna entità localizzata?"

"No."

"Quando dici che Nave è una pluralità, allora ti riferisci al fatto che contiene più entità localizzate?"

"No. Anche alla pluralità che c'è dentro ogni entità localizzata."

"E come hai fatto a scoprirlo?"

Ci fu una pausa. Breve. Quasi inavvertibile. Ma nettamente percettibile.

"Da come vi comportate. Da quello che dite."

"Si capisce tanto facilmente?"

"Si capisce."

===   ===   ===

"Creatura, qui è l'entità localizzata Gerhard Seemann, responsabile scientifico della missione. Puoi darci un'idea della tua forma?"

"No."

"Perché? Non desideri rivelarla?"

"Non c'è nulla che possa rivelare."

"Vedi qualche parte del pianeta?"

"Vedo il pianeta."

"Ci puoi dare un'idea della tua posizione?"

"No."

"I sensori della nave mostrano che c'è vita dappertutto, sul pianeta. Infinite entità localizzate. Sei una di loro?"

"No."

"Sei molte di loro, allora?"

"Sì."

"Ci sono altre entità, come te?"

"No. Sono sola."

"Ci sono entità localizzate, sul pianeta, che non sono te?"

"Io sono tutte loro."

===   ===   ===

"Un intero pianeta senziente. Interessante."

"Ricorda, signor Seemann? L'Ipotesi Gaia. I voli spaziali erano ai loro albori, giocattoli quasi inutili. Ma qualcuno, forse guardando la Terra dall'alto per la prima volta, comprese potesse trattarsi di un organismo. O, di un superorganismo, come dicevano allora."

"Si. Conosco la teoria. Affascinante. Ma, mai provata del tutto. E comunque, Gaia non era considerata autoconsapevole."

"Vero. Si manifestava attraverso meccanismi di omeostasi. Questo però non esclude alcuna forma di intelligenza. Magari, i nostri progenitori non riuscivano a percepirla come tale."

"Non è cosa impossibile. Ma, si immagina, se fosse stato? E' questo, a preoccuparmi della Creatura. Se, come sembra, è un intero pianeta autoconsapevole, e intelligente, le sue risorse mentali devono essere praticamente illimitate. E' più intelligente, più furba, di tutto l'equipaggio messo insieme, compresi noi due."

"Vedo che quest'idea continua a preoccuparla. Lei, dottor Seemann, persona razionale. Continua ad immaginarsi un'intenzione malevola."

"Ha ragione, comandante. Non ho nessuna prova, e nel comportamento della Creatura non trovo alcun precedente maligno. Ma, volesse, potrebbe ridurci in cenere in un istante. In questo, io vedo una minaccia."

"Signor Seemann, mi lasci dire una cosa. Lo sa, perché da decenni tutti i comandanti delle navi delle colonie umane sono intelligenze artificiali? Perché il comando ha riconosciuto che il capitano di una nave deve mantenere in ogni istante la sua imparzialità di giudizio. Non deve farsi condizionare dalle circostanze. O, peggio, dai propri fantasmi."

"Lei li dice fantasmi. Io li vedo reali. Riesce ad immaginare due entità, una infinitamente più grande ed intelligente dell'altra? Com'è possibile, che la prima non finisca con il sottomettere la seconda? E cosa sarebbe la seconda per la prima? Un animale da compagnia?"

"Realtà, lei dice. Ora le chiedo io una cosa: perché mai Ella, se è potente come lei dice, dovrebbe interessarsi ad un granello di polvere come la Pegasus?"

===   ===   ===

"Ti senti sola spesso?"

"Sì. E' stato bellissimo, scoprire che riuscivamo a parlarci dopo il vostro arrivo."

"E' accaduto altre volte?"

"Oh, sì. Molte."

"Tutte brevi, immagino. Lo sai, non potremo fermarci a lungo."

"Brevissime. Troppo brevi. Ma tutte, meravigliose. Occasioni. Per imparare."

"E da serbare entro di sé, per i momenti di solitudine."

"Ho molto, molto tempo per pensare, da sola."

"Sì. E preferiamo pensare a qualcosa di bello..."

===   ===   ===

"Sono ancora l'entità Seemann. Hai un'idea delle nostre capacità mentali?"

"Sì."

"E delle tue?"

"Sì, naturalmente."

"Puoi paragonarle? Puoi darci un'idea di quanto le tue capacità sono maggiori delle nostre?"

"Qual'è la ragione di questa domanda?"

"Vorrei saperlo."

"E credi una risposta possa esistere?"

"Non dovrebbe?"

"Non necesariamente. Siamo intelligenze di tipo diverso. Abbiamo priorità che non si possono rapportare tra loro."

"Allora limitiamoci alle cose che abbiamo in comune. Quelle, rispetto alle quali ci stiamo parlando. Rispetto ad esse, puoi fare una quantificazione?"

"Mi stupisce, questo tuo interesse per quantificare. Ammesso fosse possibile, ed avesse senso, che te ne faresti della risposta?"

===   ===   ===

"Già,", disse il capitano, "ha un tatto singolare. Soprattutto," ed a Gerhard parve che la console sorridesse ancora, "per una minaccia."

===   ===   ===

Lea entrò nel cubicolo di stasi. Era l'ultima - uno dei suoi compiti era, appunto, di assistere tutti gli altri nei complessi preparativi per l'ibernazione. A lei, avrebbe badato un sistema robotizzato, al quale sarebbero servite lunghe ore per portare a termine il compito.

Unico membro dell'equipaggio attivo, nella sua veglia perenne, capitan Lavius, insieme alla moltitudine di sistemi automatici che vegliavano sulla nave, e sulla salute dei suoi passeggeri.

Guardò per un'ultima volta il pianeta -Ella- allontanarsi, e ne provò come una fitta al cuore.

Tornò ai suoi preparativi, con le lacrime agli occhi.

Stava per premere il pulsante che avrebbe avviato la sequenza finale di ibernazione anche per lei, quando la sua attenzione fu attirata da una luce lampeggiante.

Un messaggio personale.

Lea lo aprì.

Non conteneva parole. Soltanto immagini, e suoni. Immagini, di alberi altissimi (a lei, almeno, parevano alberi), con foglie enormi, larghe quanto un'intera quercia, dal colore verdazzurro. E strane creature, come fiocchi marroni, che volteggiavano nell'aria. E ruscelli, e pioggia (non poteva giurare si trattasse di acqua). E cielo, e stormire grave e solenne delle fronde. E due soli, in quel cielo - uno bianco, uno, luminosissimo e pure poco fastidioso alla vista, distintamente blu.

Pianse ancora, di felicità.

Premette finalmente il pulsante e, mentre i robot assistenti iniziavano la loro coreografia, si rese conto che avrebbe avuto anche lei qualcosa di bello da sognare, nel lunghissimo viaggio che l'attendeva.

Mauri Favaron - Settembre 2018

