## "Followers", e non...

Ma tu ci crederesti, a tutto quello che potrei dirti?

In fondo, salvo le rare eccezioni di chi mi conosce di persona, di me tu non sai nulla.

Potrei anche non essere umano.

Potrei dire delle cose, semplicemente perché così conviene, a me, od a chi mi ha mandato.

Potrei avere qualche interesse, nel farti credere ad una "realtà" che è utile tu creda vera - in modo da avverarla.

Oppure, potrei dirti qualcosa di controverso: se tu ti sentirai d'accordo con me, allora sarai anche in possibile sintonia con tutte le altre persone che sono d'accordo con me. E, insieme, formerete per me un "mercato" omogeneo - cui mi sarà più facile rivolgere la mia pubblicità.

Se sono davvero umano - e dalle mie parole su questa pagina non avrai modo di provarlo, o di smentirlo - allora sarò insieme bene e male, luce ed ombra. Come tutti.

Ma, mancandoti le sfumature della melodia della mia voce, i miei gesti, e tutto il resto, dovrai accontentarti delle mie parole, così come le ho scritte. Coglierai luce, o buio, a seconda di ciò che *tu* hai nel tuo cuore, o nel tuo momento, o in tutti e due. Ma intanto, avrai reagito, ed è precisamente quella la cosa che magari desideravo.

Per mantenere la tua indipendenza di giudizio, e non cadere nelle trappole che potrei tenderti per qualche fine a te sconosciuto, ci sono vari modi.

Puoi impegnarti a verificare, intanto. Ammanta ogni mia parola in un salutare dubbio. Cerca.

Puoi, se l'argomento ti sta davvero a cuore, studiare. Cerca di essermi pari, o migliore, nella conoscenza.

Puoi anche, prima di credermi, guardarti nel cuore e capire se davvero ciò che ti dico vibra di reale affinità col tuo essere più profondo.

In ogni caso, dovrai mettere in tutto questo la *tua* anima.

E infine, ti prego, non degradarti a "follower", mio o di chiunque altro. Continua ad essere, a divenire, l'essere umano che sei.



Mauri Favaron, Agosto 2018

