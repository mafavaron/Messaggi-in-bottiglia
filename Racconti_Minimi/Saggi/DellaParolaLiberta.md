## Della parola Libertà.

Essere davvero, compiutamente Liber*. Non esiste bene più grande. Non esiste concetto, stato d'animo, espressione, che più di questa ci possa regalare una vita dignitosa, e degna veramente d'essere vissuta.

Liberta' è poter scegliere, per noi, ciò che è davvero importante. È poter definire un desiderio compiuto e coerente per il nostro essere, una strada, volendo, che ci porti a trascendere la nostra "vera natura", che tanti, troppi tentano di imporci. È, scegliere per noi un percorso di crescita, che abbia il potere di elevarci.

Per la mia gente, la libertà era bene supremo, al punto che preferivano morire piuttosto che vivere, avendola perduta. E ritengo avessero ragione.

Liberta', dunque.

E nondimeno, non siamo isole. Ci unisce, che lo desideriamo o no, una vasta tela di relazioni, conoscenze condivise, interdipendenze, sogni, aspirazioni. Ci uniscono le nostre somiglianze, e le nostre differenze. Ci unisce, al di là della comprensione razionale e delle nostre conoscenze incomplete, l'appartenere ad una stessa specie, ed il partecipare alla sua natura profonda. Lo stupirci, di fronte ad ogni nuova nascita. Il temere, di fronte alla morte. Il percepire una scintilla di vita, di spirito, in tutto ciò che esiste, grande e piccolo, mobile o apparentemente no. Lo scorgere, nelle manifestazioni dell'esistenza, nella Natura, un qualcosa di più, un oltre, ed il tentare senza riuscirci del tutto a catturarne, comprendere l'essenza, designandola con mille e mille nomi, diversi e pure così simili tra loro.

Puo' esistere libertà, che possa non produrre strappi in questa meravigliosa tela? Antica domanda...

La risposta non può che essere personale, e non puo' che corrispondere ad una scelta, da parte di tutt* noi, individualmente. Cosa che presuppone, paradosso della natura delle cose, un certo grado di libertà.

La mia risposta, la mia scelta, è, sì.

Circostanze felici mi hanno concesso di crescere dentro e con, non contro. Libertà ed autonomia mi sono state riconosciute sin dal primo giorno di vita, e le ho potute dare per scontate, senza dover perdere tempo prezioso ad affermarle, o scavarmele da un ambiente ostile. Il tempo in più che ne è derivato ha trovato un impiego utile nell'immaginare possibilita', riconoscere somiglianze e differenze, costruire ponti, esplorare, provare meraviglia. Sin dalle mie prime ore di vita cosciente, sin da prima ancora dei miei ricordi, ho riconosciuto nelle altre persone e creature e manifestazioni percettibili dell'essere una meravigliosa individualità - e si, per la mia parte ho provocato e stuzzicato, cercando, dalle loro reazioni, di cogliere barlumi della loro propria essenza. E, confrontarle con la mia, sorprendendomi, insieme, del grado di differenza, ma anche, in essa, della nostra unità profonda (a proposito, scusatemi, di avervi all'inizio "collaudat*").

Sono ben consapevole del fatto che questo mio personale percorso è stato eccezione, e non regola. Conseguenza di infiniti atti di amore, rispetto e co-crescita rispetto ai quali so bene (e la consapevolezza di ciò mi scalda il cuore) d'aver contratto un debito, da restituire non a chi è stat*, ma a chi è adesso, e sarà.

Tra i doni che ho ricevuto, anche, un senso profondo, nascosto per così dire in piena vista, della parola libertà: il fatto che questa si sovrappone in larga parte a quell'altra, responsabilità.

Non voglio solo dire, con questo, che la mia libertà ha un ovvio confine laddove incroci la libertà altrui. Certo, v'è anche questo elemento.

Ma, non basta. Non "mi" basta. Attribuire dei limiti alla propria libertà è certamente giusto, ed utile, non meno che scegliere di concatenare parole limitando la propria libertà espressiva alla grammatica italiana, invece che affastellando lettere in modo puramente casuale - il che mi permette di dirti cose che tu puoi interpretare e comprendere.

Ma per quanto la libertà limitata da quella altrui renda difficile compiere del male in modo diretto, pure non esclude la possibilita' di scelte, sì, libere, ma, anche, irresponsabili.

La libertà responsabile non produce strappi nella tela dell'esistenza.

Posso accorgermene, in modo consapevole? Non lo so. Non credo, se per "consapevole" intendiamo "alla piena luce dell'io cosciente", in larga misura perché il mio "io cosciente" temo non sia poi cosi' ingombrante, ne' degno d'esser propagandato più di quel minimo tanto.

Ho però un altro criterio, dalla natura intuitiva, che per me funziona bene: mi do retta, mi ascolto, e se mi accorgo che le conseguenze di una scelta mi fanno star male, allora quella è la scelta sbagliata.

E, non la compio. Decido, questa volta consapevolmente, di non compierla.

Il tempo, lo so, mi spiegherà il perché, con la dovizia di particolari del caso.

Naturalmente, questo metodo infallibilissimo (spero) funziona per me...

Al di là di questa personale, meschina contingenza, mi pare di cogliere un aspetto importante, e chissà, magari universale: la libertà responsabile, quella che si fa percepire come giusta, non si limita ad evitar di calpestare i piedi altrui. No: in più, si prende cura.

E' questo, il prendersi cura, un bisogno primario, in un animale sociale come l'umano. Non meno del bere, mangiare, replicarsi, dormire, respirare.

Come tutti i bisogni primari, anche quello del prendersi cura porta con se' un potente istinto che tende al suo soddisfacimento, e che non è eliminabile, ne' ignorabile. A meno, certo, di rendere l'essere umano qualcosa di meno di ciò che per natura può essere, di farne un animale addomesticato, incompleto, cosa che tanti cattivi maestri vorrebbero spingerci ad essere, propalando come "beni" egoismo indifferente, e vigliaccheria (cose, ne converrete, spregevoli).

L'istinto di prenderci cura, che tutt* condividiamo, è ciò che proietta noi, tramite la nostra libertà, verso un futuro migliore.

Pulsione, una volta tanto, salvifica...

Ma, un momento. Se non fossimo liber*? Se non potessimo scegliere di esercitare in modo responsabile, e possibilmente con grazia e levita', la nostra presenza qui e adesso, che significato avrebbero le nostre vite?

Nessuno?

Sarebbero solo di peso? Cagioni di dolore, e strappi, anche involontari, della tela?

Avevano ragione i nostri antichi, che già nel loro paese di nebbie e paludi preferivano la morte, alla perdita della libertà? Avevano compreso, a modo loro, qualcosa di significativo?

Perche' se il prendersi cura è bisogno primario, e la libertà responsabile una sua manifestazione, allora lo stesso vale per quest'ultima. E la libertà, che ne è precondizione, non è solo un diritto inalienabile, ma precondizione stessa all'essere.

E come tale, vale per me come per te.

Non basta limitarla, la libertà, a non far male a se' ed agli/alle altr*. No, va affermata, difesa, in ogni istante, per se' *e* per tutt* noi. Non può esistere libertà mia, senza la tua. E, viceversa.

Cosi', allo stesso modo, non può essere tollerato alcun atto, alcun pensiero il cui fine sia limitare, senza una gravissima ragione, la libertà altrui. Pensieri dogmatici di ogni colore, gabbie di categorie, pretese che il bene proprio coincida con quello altrui, non possono che essere rifiutatI, tutti insieme, appena sfiorano il concetto e la pratica della libertà.

Nulla di ciò che ho scritto, mi rendo conto, con gioia, è originale: potrei infatti compendiarlo in tre parole, già dette e scritte:

Libertà, uguaglianza, fraternità.

Quanto precede mi dice che non sono un vuoto slogan. E che oggi, in tempi di "liberismo" selvaggio e solipsista, andrebbero riprese e praticate, da noi 

Mauri Favaron - Agosto 2018.



Ricordando un'amica, e maestra di libertà e indipendenza di pensiero ed azione, che è appena mancata, ma che resterà per sempre nei nostri cuori.
