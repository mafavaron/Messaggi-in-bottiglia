## L'effetto Dunning-Kruger, e noi.

\1995. Il signor Wheeler McArthur si aggira per Pittsburgh. Entra in una banca, e la rapina.

Mi chiederete, ma la notizia dov'è?

In effetti, che una banca di Pittsburgh sia stata rapinata avrebbe meritato di suo un trafiletto sul giornale locale. Al massimo.

Non fosse stato per uno strano particolare: Wheeler non aveva fatto il minimo tentativo per camuffarsi. Niente. Nemmeno la classica calza sul volto.

La stranezza vera si verifica poco dopo quando, fuggito a piedi dalla prima banca, e sempre senza camuffamenti, Wheeler entra in una seconda, e rapina anche quella.

Alcuni minuti dopo, Wheeler viene arrestato.

Il suo commento, al momento della cattura, fu: "Ma io avevo il succo!"

Gli agenti si guardano, senza capire. Poco dopo, durante l'interrogatorio, il signor McArthur chiarisce la sua singolare affermazione, guadagnandosi per l'eternita' un posto nella storia della medicina (e più precisamente della psichiatria).

Per farla breve, Wheeler disse di essersi cosparso il volto con succo di limone, credendo in tal modo di rendersi invisibile.

A Pittsburgh la polizia municipale non ha uno spiccato senso dell'umorismo, e Wheeler non ha visto riconosciuta la semi-infermità mentale.

In compenso, nel 1999, due psicologi clinici dell'Universita' di Cornell, Justin Kruger e David Dunning, resero noto il suo caso pietoso in un'importantissima pubblicazione, dal titolo "Unskilled and Unaware of It: How Difficulties in Recognizing One's Own Incompetence Lead to Inflated Self-assessment".

In rete lo si trova, ed è una lettura interessante. Serissima, nonostante il suo involontario umorismo, che ha fruttato ai suoi autori il premio IG-nobel per la psicologia nel 2001.

In modo serio e circostanziato, l'articolo mostra come persone che hanno ricevuto un'infarinatura su un tema non familiare attribuiscono un valore altissimo e non supportato dai fatti al loro livello di conoscenza, mentre persone più esperte, al contrario, tendono a sottostimarlo.

Questo fenomeno, confermato da numerosi esperimenti, è oggi conosciuto come "effetto Dunning-Kruger".

In presenza di meccanismi di controllo funzionanti, questo effetto comporterebbe probabilmente un piccolo ma collettivamente salutare aumento di lavoro per psicologi e psichiatri.

E se, invece, il controllo non c'è?

Chi ci assicura, che il tipo promosso ad una posizione di responsabilità a causa della parlantina sciolta non sia in realtà un imbecille tanto grave da non rendersi conto del suo stato?

Che quel politico convinto di avere in tasca la soluzione semplice di tutti i guai complessi, non sia in realtà un povero mentecatto?

La tragica risposta è, "nessuno".

Il che solleva una seconda, interessante questione: com'è possibile che noi tributiamo tanta credibilità ed autorevolezza a persone che ostentano una sicumera novantanove volte su cento mal riposta, mentre diamo poco peso a quelle altre che, avendo pensato almeno un paio d'ore alla stessa cosa, ci espongono qualche dubbio al riguardo?

Non è che anche noi, a nostra volta, nella nostra crassa incompetenza circa il merito delle cose, ci convinciamo (involontariamente) d'essere ottimi giudici delle persone, e delle loro intenzioni?

La nostra società sembra abbondi di sedicenti maschi alfa (la cosa sembra riguardare le femmine molto meno, data la loro deplorevole esclusione dai meccanismi di massimo danno - ma qualche eccezione comunque c'è).

Alzi la mano chi non ne ha incontrato almeno uno. Io ricordo un caso, pietoso, talmente pieno di se' e privo di contatto con la realtà da assecondare tutte le manovre dell'alta direzione che, volendo terminare un reparto senza però esserne additata a responsabile, aveva bisogno del classico cretino che il reparto lo affondasse in piena, allegra ed incompetente autonomia. (La tattica ha funzionato benissimo. Ed il cretino, giustamente, è stato ricompensato, con un Posto da Appestato in un sottoscala, tra quintalate di faldoni polverosi, ma, possiamo esserne certi, importantissimi).

Comunque, continuo a domandarmelo. Possibile, che figure così evidentemente malmesse riescano ad esercitare su di noi un fascino tanto potente?

La nostra personale stupidità può bastare, come spiegazione?

Oppure, c'è altro?

Che so, la segreta certezza che poi, travolto dagli inevitabili e prevedibili eventi, l'ex-sedicente-maschio-alfa possa funzionare come un eccellente capro espiatorio? Assolvendo *noi*, grazie alla sua indiscutibile cretinaggine, dalle *nostre* responsabilità di elettrici ed elettori? Regalandoci un presentito, desiderato e inevitabile, ma non meno impagabile, momento di Schadenfreude?

Oppure perché, anche se sedicente, l'alfa ci attrae, di suo? Ci sarebbe, qui, moltissimo da dire su quelle aperte e supine sottomissioni che tante persone dogmatiche (spessissimo dichiaratamente omofobe) dichiarano nei confronti del loro Maestro di Pensiero, Luce, punto di riferimento, e Duce? (Se sperate che mi lanci contro qualcuno in particolare, scordatevelo: la tendenza a sbavare per il sedicente-alfa negli ultimi tempi ha interessato *tutti* i colori possibili dell'arco costituzionale, a turno; il mio unico riferimento, coltissimo, è al "Ti ho sempre amato!" che il tirapiedi del capo dei nazisti dell'Illinois rivolge al suo Faro e Guida mentre, insieme, precipitano dal viadotto nei Blues Brothers - e che, però, li riassume tutti!)

Ma *perche'* ci attrae? Cosa speriamo, da lui? Che faccia il *nostro* bene? Che a noi non faccia nulla, ma che in compenso tolga qualcosa a qualcuno che ci stra antipatico?

Alla fin fine, personalmente propendo per l'ipotesi-capro: in tempi incerti, di fronte al possibile disastro, un capro espiatorio fa molto comodo.

A patto, naturalmente, che il disastro non spinga prima *noi* nella fossa, cosa possibilissima ed anzi probabile, ma che il senso d'invulnerabilita', che ci deriva dalla perversa morsicatura che l'effetto Dunning-Kruger compie sulle nostre anche troppo inconsapevolmente esposte terga, c'impedisce di prevedere nella sua irreparabile vastità: a quel punto, il giusto sacrificio del capro non ci parrà più una ricompensa sufficiente...

Ma appunto, se il gioco non vale la candela, perché vi indulgiamo?

Mah.

Siamo bestie ben strane.

E pensare che, tempo fa, qualche ottimista aveva fatto memorabili quanto involontarie battute di spirito circa l'Uomo, animale Razionale.
